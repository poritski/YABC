author Ягор  КОНЕЎ
title ЗДАНІ ГАРАДНІЦЫ
genre Аповесць

— Вось там, — паказаў пальцам Вацлаў і паўтарыў: — Там з'явяцца апоўначы.
— Здані? — удакладніў я.
— Прывіды жанчыны і мужчыны, — пацвердзіў Антось. — Белая і чорная постаці. Мы на ўласныя вочы іх бачылі. Неаднойчы. Праўда, Стась?
Станіслаў паправіў квадратныя акуляры на носе і прамаўчаў. 
Я паднёс гадзіннік на руцэ да вачэй. Абедзве стрэлкі амаль сышліся на лічбе «12». Перавёў позірк да поўні яркай, жоўта-чырвонай, а затым паглядзеў у той бок, куды Вацлаў тыцкаў пальцам — у глухую, з закладзенымі цэглай вокнамі, жоўтую сцяну двухпавярховага будынка з чорна-бляшаным дахам. Туды ж пазіралі і мае спадарожнікі: шыракаплечы Вацлаў, хударлявы Антось, каржакаваты Станіслаў. Пэўна, самы час патлумачыць: якое ліха нас сюды прыгнала?
Пару дзён таму я прыехаў у горад над Нёманам — паўдзельнічаць у Рэспубліканскай навукова-практычнай канферэнцыі. Запрашэнне мне асабіста даслаў Вацлаў, які ўваходзіў у склад аргкамітэта. Мы з ім пасябравалі яшчэ ў час уступных іспытаў у БДУ. Нас яднала апантаная цікавасць да нацыянальнай мінуўшчыны. Стагоддзі беларускай гісторыі ўспрымаліся як загадкавы мацярык, схаваны хвалямі часу. А сябе, зразумела, лічылі шукальнікамі беларускай Атлантыды. І нашы пошукі — якія мелі пачатак, але не мелі завяршэння — мацаваліся добрым звычаем: калі адзін даведаўся пра нешта цікавае, то мусіў распавесці сябру.
У час пленарнага пасяджэння Вацлаў пазнаёміў мяне з калегамі-сябрукамі — Антосем і Станіславам. Пасля заканчэння канферэнцыі мы ўчатырох пайшлі да Вацлава. Седзячы за сталом у малой (два на тры метры) кухні яго двухпакаёвай «хрушчоўкі», завялі гаворку аб гарадскіх легендах. Я расказаў: 
— Чуў, што пад вашым горадам захаваліся падземныя хады, якія выкапалі яшчэ ў часы ваяводы Давыда... А яшчэ чуў, быццам гадоў сорак таму у тых катакомбах пасяліўся спрут, які даплыў сюды з Балтыйскага мора. Па начах пачвара выпаўзала ў горад, хапала выпадковых прахожых, душыла...
Сябры-навукоўцы ад душы пасмяяліся. Наяўнасць падзямелля не аспрэчвалі. А вось у візіт спрута не паверылі. 
— Ад рачной вады марская жывёліна заснула б яшчэ ў раёне Коўна! — важка запярэчыў Вацлаў.
Антось жа распавёў пра падземнае мора, над якім стаіць Мінск. Тое мора, маўляў, утварылася ў ледавіковы перыяд, і з тае пары жывуць у ім рыбіны і пачвары, якім не адзін мільён гадоў. І быццам ёсць прароцтва, што ў час новага катаклізму мора выйдзе з-пад зямлі...
Цяпер я пасмяяўся з расповеда сябрука-навукоўца. Наяўнасць падземнага мора не аспрэчваў, а вось у рыбін ледавіковага перыяду, як і ў змрочнае прароцтва, не паверыў.
— Не трэба давяраць усялякай лухце, — сказаў. — Асабіста я зараз не схільны засяроджвацца на нейкіх тайнах, якія не маюць да нас дачынення...
Маўклівы Станіслаў нечакана перапыніў:
— Не ўсё таямнічае — лухта. Як, напрыклад, быць з прывідамі? 
— З кім? — мне здалося, што я не дачуў.
— Зданямі. Тымі, што на Гарадніцы. Мы іх бачылі...
Я паглядзеў на Вацлава і Антося. Тыя паціснулі плячыма, кіўнулі.
— Разыгрываеце мяне? — западозрыў я.
— Сам можаш іх пабачыць, — гарантаваў Вацлаў. — Месяц сёння яркі...
— Але трэба спяшацца, — паглядзеў на гадзіннік Антось. — Без чвэрці дванаццаць. Яны нас чакаць не стануць...
І неўзабаве наш квартэт апынуўся ў ціхім і цёмным завулку — недзе паміж вуліцамі Горкага і Дзяржынскага, на беразе Гараднічанкі.
Да спаткання з прывідамі заставалася адна-дзве хвіліны.
* * *
Але мінулі пяць хвілін, і дзесяць, і пятнаццаць...
Анічога мы не ўбачылі, як ні ўзіраліся — ні на сцяне, ні побач з будынкам. Мне здалося, нават поўня ад прыкрасці схавалася за аблокамі. 
— Дзякуй за цікавую прагулку, — іранічна пакланіўся я спадарожнікам.
— Для іх не існуе распарадку, — вінавата прамармытаў Станіслаў. — Прыходзяць, калі захочуць... Перамяшчаюцца, абдымаюцца... Быццам разыгрываюць мізансцэны нейкіх п'ес...
Я саркастычна прамаўчаў.
Цішыня была такой, што мы чулі, як цурчыць у лагчыне ручай.
— Ці паверыш, Ягор, што ў 1321-м крыжакі ладзілі пераправу праз Гарадніцу? — паказаў Антось пальцам у яр. — Але віжы князя Давыда падпілавалі палі, і мост абваліўся, калі па ім паехалі цяжка ўзброеныя рыцары... З тае пары, праўда, Гарадніца перасохла, стала называцца Гараднічанкай. Зараз у той ручаіне ногі ледзьве замочыш! 
— У нашай гісторыі шмат дзівосаў здаралася, — пагадзіўся я.
— А ці паверыш, што семдзесят гадоў таму тут быў тэатр? — кіўнуў Вацлаў на прысадзістую змрочна-жоўтую будыніну. 
Вось у такое верылася з цяжкасцю! 
Мы завярнулі за вугал, апынуліся перад фасадам: невялікі ганак з трыма прыступкамі і шасцю псеўдаантычнымі калонамі. Шырокія ўваходныя дзверы і вузкія вокны абапал іх таксама аказаліся замураванымі.
— Зараз тут склад аўтабазы, — расказаў Вацлаў. 
— Я заглядваў у будыніну гадоў сем таму, — загаварыў Станіслаў. — Шукаў уваход у сутарэнне. Там мяне і застукалі вартаўнікі. Штрафаваць не сталі. Але выспятка далі добрага...
— А з чаго ты ўзяў, быццам тут быў тэатр? — спытаў я. — У вашым горадзе, як мне вядома, два тэатры. Першы пабудаваны за савецкім часам на беразе Нёмана. Другі, ля плошчы Тызенгаўза, узведзены ў 1774-м...
— Там была музычна-тэатральная школа Тызенгаўза, — запярэчыў Станіслаў, — вучыліся прыгонныя спевакі, інструменталісты, танцоўшчыкі. А сапраўдны тэатр Тызенгаўза існаваў тут, — паляпаў далонню па калоне. — Слава пра пастаноўкі тэатра сягала нат за межы Рэчы Паспалітай. 
— Напрыканцы васемнаццатага стагоддзя тут была вёска Гарадніца, якая належала Тызенгаўзу, — дадаў Антось. — Пан падскарбі літоўскі яе кардынальна перабудаваў. Замест драўляных хацін паставіў каменныя дамы, звілістыя вулкі выцягнуў у лінейныя праспекты. Тызенгаўз марыў стварыць на месцы Гарадніцы новы горад. Кшталту наднёманскага Рыма. 
— Ды ўсё пайшло прахам у 1781-м, — зрабіў свой інтэле      ктуальны ўнёсак Вацлаў. — Кароль адправіў Тызенгаўза ў адстаўку і аддаў пад суд. Тэатр зачынілі. Балетную трупу і школу перавезлі пад каралеўскую апеку ў Паставы. Гарадніца з цягам часу стала гарадской ускраінай. Тутэйшы тэатр адрадзіўся праз паўтара стагоддзя, і называўся «Тэатр на Гарадніцы»... 
Дзіўнавата слухалася лекцыя пра беларускае мастацтва а першай гадзіне ночы ў цёмным кутку горада! 
— А якія ёсць доказы, што тут насамрэч быў тэатр? — падняўся я на ганак, пашараваў падэшвай па шчарбатай цэгле.
— Магу назваць шыфр адпаведных дакументаў у архіве Вавельскага універсітэта, — паправіў Станіслаў дужку акуляраў. — Адшукаў іх, калі ездзіў у Кракаў на стажыроўку. Наогул, Ягор, можаш мне і не верыць. Проста паслухай... 
* * *
Тэатр на Гарадніцы адрадзіўся ў 1926-м — праз чатыры месяцы пасля таго, як маршал Пілсудкі ўсталяваў у Рэчы Паспалітай рэжым санацыі.
А да той пары ў будынку на ўскраіне размяшчаўся склад гаспадарчых дробязяў. Ён належаў Іцхаку Ходашу — фінансісту, які меў свой працэнт з кожнай гандлёвай здзелкі ў Наднямонні.
Да маёмасці рэбэ Ходаша праявіў вялікі інтарэс пан Бжэскі, які прыехаў сюды ўвосень 1925-га — ці то з Мазовіі, ці то з Куявіі. У горадзе над Нёманам пан Бжэскі адкрыў краму, у якой гандляваў парфумай. Але думкі камерсанта былі скіраваныя зусім не на прыбытак ад гандлю. 
Час-почас круціўся Бжэскі каля колішняга тэатра, задуменна пастукваў кійком па сценах. А ўвесну апрануў дарагі чорны гарнітур і выправіўся да Іцхака Ходаша.
Пан фінансіст прыняў пана негацыянта ў рабочым кабінеце, седзячы ў масіў ным крэсле за шырокім дубовым сталом. На лакіраванай стальніцы ляжала Тора, кніга ў скураной вокладцы, стаяла чарніліца.
— Якая нагода прывяла літасцівага пана ў мой дом? — паправіў Ходаш чорны капялюш на галаве.
— Хачу быць дырэктарам тэатра, — агучыў Бжэскі запаветную мару. — І глыбокашаноўны рэбэ мне дапаможа. Дзеля ўзаемнай выгады.
Ходаш здзіўлена засяродзіў позірк на пераноссі візіцёра.
— З дзяцінства марыў я прысвяціць сябе мастацтву, — казаў далей Бжэскі. — Парачку гадоў нават граў у люблінскім тэатры. Але не меў поспеху... Ці ведаеце, як гэта бывае: чытаеш маналог на сцэне, а ў зале нехта грызе яблык, а потым шпурляе ў цябе агрызкам? І калегі адно пасмяюцца з тваёй няўдачы...
— Я ведаю, як бывае горш, — сказаў Ходаш. — Уваходзіш пад руку са сваёй нарачонай у дарагую варшаўскую рэстарацыю, замаўляеш амараў з апельсінамі. І тут падыходзяць п'яныя афіцэры, ірвуць на табе манішку, гоняць з залы, крычаць: «Пайшоў прэч, жыд! Гэтая тэрыторыя вольная ад жыдоў!» Твая нарачоная плача ад крыўды, і ты разумееш, наколькі вас прынізілі. Ідзеш у паліцыю, а паліцыянты смяюцца з тваёй скаргі.
— Ва ўсім вінаваты газетчыкі, — прыйшоў да слушнай высновы Бжэскі. — Пішуць, нібыта існуе сусветная яўрэйская змова. Некаторыя ім вераць...
Крыху паўздыхалі, затым скіравалі размову ў больш практычнае рэчышча.
— Двухпавярховы будынак на Гарадніцы, што вам належыць...
— Хочаце набыць гэты гмах? — Ходаш адкрыў кніжачку, указальным пальцам адкінуў дахоўку чарніліцы, узяў асадку: — Добрае ўкладанне для інвестыцый! Дом будзе каштаваць вам... 
— Мне гэта нічога не будзе каштаваць, — удакладніў Бжэскі. — А вось ад вашай міласці спатрэбяцца першапачатковыя ўкладанні.
— Няўжо? — паклаў на стол жалезнае пяро Ходаш.
— Ці ведае шаноўны рэбэ, што ў тым будынку сто сорак гадоў таму размяшчаўся знакаміты тэатр? Ці прыносіць гэты дом зараз прыбытак?
— Склад вымагае толькі выдаткаў, — уздыхнуў Ходаш. 
— Дом лепей скарыстаць па прызначэнні, — заявіў Бжэскі. — Адрадзіць у ім тэатр. Урад пана Маршала выдае шчодрыя субсідыі на ўстановы мастацтва ва ўсходніх крэсах. Датацыі будуць з лішкам пакрываць усе страты. Нават калі гледачоў прыйдзе няшмат, мы з вамі ўсё адно будзем мець прыбытак...
— З чаго раптам такая шчодрасць? — здзівіўся Ходаш. 
— Шаноўны рэбэ блага ведае новую палітыку ўрада. Тутэйшыя абшары ў Варшаве ўспрымаюць як «дзікі Усход», які належыць цывілізаваць. На такую справу аніякіх сродкаў не шкадуюць. Наш тэатр будзе ўкараняць тут польскую культуру. Ваша міласць будзе штомесяц атрымліваць дзесяць працэнтаў прыбытку...
— Пяцьдзесят, — запярэчыў Ходаш. — Будынак мой.
— Варшаўскае міністэрства ані залатоўкі не дасць габрэю — адно паляку. Шаноўны рэбэ напіша дароўную на маё імя. Будзеце мець дваццаць працэнтаў штомесяц і аніякім чынам не афішыраваць свой удзел у адраджэнні тэатра...
— Сорак працэнтаў, — упарціўся Ходаш, — за ананімнасць.
— Дваццаць пяць, — саступаў Бжэскі, — больш ніхто не зробіць шаноўнаму рэбэ такой выгаднай прапазіцыі!
Сышліся на дваццаці дзевяці працэнтах...
Іцхак Ходаш стрымаў дадзенае слова: не паскупіўся на інвестыцыі. На працягу лета будынак на Гарадніцы быў адрамантаваны. І ўвосень адроджаны тэатр адкрыў свой першы ў дваццатым стагоддзі сезон — пры аншлагу сыгралі «Баладзіну» Юліўша Славацкага. 
* * *
Тэатральная трупа збіралася на працягу першага ж сезона. У павятовы тэатр паз'язджаліся галоўным чынам акцёры з правінцыйных тэатраў Мазовіі ды Вялікапольшчы. Мелася колькі выканаўцаў і з тубыльцаў. 
Штогод пан дырэктар Бжэскі запрашаў з Варшавы, Любліна або Кракава новых рэжысёраў на пастаноўку. Двойчы ў сезон тэатр даваў прэм'еры. Рэцэнзіі на некаторыя з іх час-почас з'яўляліся на старонках не толькі павятовай, а нават і ваяводскай перыёдыкі. 
Ставіліся на Гарадніцы пераважна класікі польскай драматургіі — Рыбчыньскі, Багуслаўскі, Выспяньскі, Славацкі. Зрэдку — Мальер і Шэкспір. 
Мастацкі ўзровень спектакляў засмучаў людзей дасведчаных, але глядзельная зала звычайна была поўная. Справа ў тым, што, паводле адпаведнага распараджэння дэпартамента адукацыі, кіраўніцтва гімназій мусіла ўсяляк заахвочваць вучняў наведваць тэатр, выхоўваць у іх любоў да мастацтва. Як вынік — гімназістаў цэлымі класамі суправаджалі на спектаклі выкладчыкі, а кошт квіткоў аплачваўся з бюджэту дэпартамента.
Даволі часта падлеткі так шумелі ў глядзельнай зале, што пан дырэктар прыпыняў спектакль, выбягаў на авансцэну, упрошваў:
— Шаноўнае панства! Цішэй крычыце!..
Як у кожным тэатры, трупа «гараднічанцаў» мела свайго прэм'ер-артыста — пана Януша Вашкаўца, і дзвюх прымадоннаў — Апалонію Дарэўскую і Барбару Красоцкую. Паводле кантракту, яны мелі права на галоўныя ролі ў спектаклях і на падвоены аклад. І, як у кожным тэатры ва ўсе часы, акцёрская трупа нагадвала клубок змей, якія безупынна джалілі адна адну. 
На працягу трох гадоў тэатр на Гарадніцы трэсла ад шалёнай варажнечы дзвюх «прымаў». Пані Дарэўская і Красоцкая паводзілі сябе адпаведна іх тэатральнаму статусу: кпілі адна з адной на рэпетыцыях, распаўсюджвалі плёткі сярод трупы, падкуплялі клакераў, трагічна заломвалі рукі перад панам дырэктарам і ставілі рубам умову: «Або я, або яна!»
Але пан Бжэскі не спяшаўся вырашаць складаную дылему. Як і ўся трупа, пан дырэктар пацяшаўся з гэтай жаночай вайны. Яму падабалася чуць брыдкую лаянку з вуснаў прыгожых актрыс, выслухоўваць іх звягі. Любіў пан дырэктар сутыкаць людзей ілбамі, назіраць за іх гнюснымі ўчынкамі. У такія моманты адчуваў сябе сапраўдным богам у мастацтве. Але і ён не мог уявіць, на які выбрык здатная Барбара Красоцкая! 
А тая ў дзень прэм'еры «Марыі Сцюарт» (у гэтай п'есе Славацкага яна грала англійскую каралеву, а яе суперніца — шатландскую) падкінула ў грымёрку Апалоніі Дарэўскай гадзюку. 
* * *
Гадзюка была схаваная ў букеце ружаў. 
Пастаўленыя ў крыштальную вазу кветкі прынеслі ў грымёрку Дарэўскай з запіскай — маўляў, падарунак ад паклонніка яе таленту. 
Не паспела пані Апалонія ўзяць ружы ў рукі, як у пакой уварваўся Пётра Куцыёнак — статыст, які ў масоўцы граў аднаго з брытанскіх ратнікаў. Нават не павітаўшыся, нязграбна пакланіўся прымадонне, вымавіў:
— Здаецца, чуў сыканне, — схапіў вазу ды бразнуў аб падлогу.
Пані Дарэўская заверашчала — спалохалася чорнай стужкі, якая, сыкаючы, выгіналася сярод чырвоных ружаў. (Пані Апалонія дэманстравала прыхільнасць да чырвоных ружаў, між тым як яе суперніца — да белых. З-за таго ў тэатры іх варажнечу называлі «вайной Пунсовай і Белай ружаў».)
Калі Куцыёнак дабіваў абцасам бота гадзюку, у грымёрку ўвайшоў пан Вашкавец. Трэба патлумачыць — ён быў не толькі прэм'ер-артыстам, але і законным мужам пані Дарэўскай вось ужо сем гадоў.
Статыст Куцыёнак моўчкі выслізнуў з пакойчыка, а пані Дарэўская, уздыхаючы і выціраючы слёзы, распавяла мужу, што тут адбылося. 
Раз'ятраны пан Вашкавец памкнуўся ў грымёрку Барбары Красоцкай. Жонка прыкрывала яго наступ з тылу. Замыкалі шэсце дзесятак акцёраў, якія пазбягаліся на крыкі і хацелі пабачыць, як прымадонны адна адной валасы павыдзіраюць. 
Вашкавец выбіў дзверы ботам, закрычаў на Красоцкую, якая спакойна сядзела за грымёрным столікам, падфарбоўвала бровы:
— Што вы сабе дазваляеце, пся крэў?!
Тая нават галаву не павярнула ў яго бок, парыравала:
— Пайшоў прэч, хамула! 
— Мо будзеце аспрэчваць, што падсунулі маёй жонцы гадзюку?!
Прымадонна і не думала апраўдвацца:
— Яшчэ й не тое зраблю! 
Пан Вашкавец паспрабаваў прыпалохаць прымадонну:
— Яшчэ адно такое паскудства — і застрэлю вас. З рэвальвера. 
Красоцкая яму не паверыла:
— Няма ў вас рэвальвера. Вы толькі на сцэне смелы. 
— Памыляецеся, ёсць! Захаваў я пісталет з часоў бітвы па-над Віслаю...
Красоцкая рассмяялася: 
— Брэшаце, што мой сабака! Усе мы ведаем: у вайну вы служылі ў абозе. Хваробу сімулявалі, каб вас не паслалі на перадавую!
— Не сімуляваў, у мяне насамрэч была кіла! 
Красоцкая не стала з ім далей спрачацца: паднялася з-за століка і выштурхала Вашкаўца з пакойчыка ў калідор.
— Сцеражыцеся! Расплата непазбежная! — пракрычаў прэм'ер-артыст.
Прымадонна з трэскам зачыніла дзверы перад яго носам.
Расчараваныя тым, што пабоішча не адбылося, акцёры моўчкі разышліся. 
Апалонія Дарэўская абняла мужа, пахваліла:
— Дзякуй, што абараніў мой гонар. Добра ты напалохаў гэтага паскудніка...
Насамрэч Барбару Красоцкую напалохалі зусім не выкрыкі Вашкаўца.
Дрыжыкі пайшлі па яе спіне, калі ў час спектакля, стоячы каля кулісаў і чакаючы свайго выхаду, пачула ззаду ціхі выразны голас:
— Дарма вы шкоду ўчынілі. Усяму ёсць мера. А вы яе пераўзышлі.
Гнеўна азірнулася прымадонна і — убачыла спіну Пётры Куцыёнка, які таропка адыходзіў у паўзмрок службовага калідора.
Здзівілася Красоцкая: няўжо такім страшным голасам гаварыў статыст, якога ў тэатры ніхто за чалавека не ўспрымае? Звычайна з Куцыёнка слоўца абцугамі не выцягнеш. І што раптам на яго накаціла?
* * *
«Марыю Сцюарт» адыгралі няблага. Але напрыканцы прадстаўлення з Барбарай Красоцкай здарылася недарэчнасць. 
Калі артысты выйшлі на паклон пад кволыя апладысменты публікі, загадзя нанятыя клакеры сталі кідаць з залы на авансцэну купленыя на грошы пана дырэктара ружы — чырвоныя і белыя. І трэба ж было камусьці з іх так няўдала кінуць, што шыпы адной з ружаў абдзерлі шчаку пані Красоцкай! 
Менш чым праз гадзіну ад той драпіны шчака ўспухла, закрыла вока. Пані Барбара паглядзела ў люстэрка і нема заверашчала.
На крыкі збеглася амаль уся трупа. Жагналіся, свідравалі цікаўнымі позіркамі каляжанку, а тая нюхала соль, каб не страціць прытомнасць, ды адварочвалася да сцяны. Пан Бжэскі грозна звярнуўся да прысутных:
— Як такое магло здарыцца? Хто адкажа?! І што цяпер рабіць?
Хтосьці раіў паклікаць доктара, хтосьці — прыкласціся шчакой да абраза Святой Маці ў касцёле: маўляў, дзейсны сродак!
Дарэўская бліжэй пасунулася да суперніцы і не стрымалася ад кпіны:
— З такім абліччам, мілая Барбара, вы можаце граць Квазімоду. 
Тая ў адказ горка расплакалася, і Апалоніі стала сорамна. Упершыню за столькі гадоў сардэчна паспачувала Красоцкай:
— Даруйце, Барбара. Ніхто не можа перасцерагчыся ад бяды...
— Прабачце і вы мне, Апалонія, — сказала Красоцкая. — Вы насамрэч маглі б стаць вялікай актрысай. Калі б пашчасціла вам граць на падмостках іншага тэатра. Не такога, як наш...
Правай рукой яна трымалася за шчаку, а левай абняла Дарэўскую. Ад такога відовішча расчуліліся ўсе прысутныя ў грымёрцы...
Прымадонна Красоцкая тэрмінова паехала ў санаторый у Памор'і. Тамтэйшае лячэнне, аднак, завяршылася безвынікова. 
Красоцкая вярнулася ў горад, але ў тэатры не паказвалася. На жнівень прыпадаў яе дзень нараджэння. Зразумела, анікога ў госці не запрашала. 
Тым мацней яна здзівілася, калі пачула стук у дзверы кватэры. Падтрымліваючы правай рукой перавязаную шчаку, левай Красоцкая адсунула засаўку — і ўбачыла на парозе Пётру Куцыёнка.
* * *
Статыст відавочна хваляваўся, пераступаў з нагі на нагу. У руках сціскаў букет белых ружаў і шэры зрэбны мяшэчак. Апрануты быў Пётра, як звычайна: старая капялюха ссунута на патыліцу, на хударлявыя плечы накінуты пінжак з латкай на спіне, сяк-так папрасаваныя штаны запраўлены ў стаптаныя боты. Затое пагаліўся, падстрыг кароткія вусы і расчасаў чорныя валасы над нізкім ілбом — сведчанне святочнага настрою.
— Не хвалюйцеся, літасцівая пані Барбара, — увагнуў Пётра галаву ў плечы і нязграбна пакланіўся, — я на хвілінку літаральна... 
— Вось дык неспадзяванка! — збянтэжылася Красоцкая.
— О, я — майстра на сюрпрызы, — прамармытаў Куцыёнак і працягнуў букет. — Ад імя трупы нашага тэатра віншую вас. Жадаю здароўя, дабрабыту, шчасця і поспехаў на сцэне...
Прымадонна ўдыхнула водар любімых кветак.
— Вы за свае грошы набылі букет, Куцыёнак? З чаго б гэта?
— А яшчэ прэзентую вось гэта, — працягнуў Куцыёнак мяшэчак.
— Што тут? — памацала прымадонна палатно.
— Зёлкі, сам збіраў. На трэці дзень пасля Купалля, на досвітку. Толькі ў такую пару іх і трэба зрываць... Заварвайце штодня. Кідайце ў кіпень травы па тры шчопці. Астудзіце адвар і прыкладвайце да шчакі. Праз пару тыдняў загоіцца... І наогул усё ў вас яшчэ наладзіцца...
Красоцкая ўздыхнула, дакранулася пальцам да шчакі:
— Лячыцца травамі? Цемрашальства нейкае... Але што я губляю? Хто выпусціць да гледачоў знявечаную актрысу? На сцэне я не іграла — жыла. А цяпер, хоць і не памёрла, але ўжо і не жыву.
— Усё можна паправіць, — вымавіў Куцыёнак, — пакуль мы жывыя. 
Красоцкая прыклала мяшэчак да сэрца.
— Адкуль у вас такая ўпэўненасць, што зёлкі мне дапамогуць?
— Мая бабуля была самай знакамітай зёльшчыцай у Наднямонні, — пахваліўся Куцыёнак. — Лячыцца да яе прыязджалі аж са Слоніма і Брэста. Умела загаварыць і вылечыць травамі самыя разнастайныя хваробы... — І разгублена змоўк, засаромеўся. — А зараз прабачце мне, мушу ісці, — нехлямяжа пакланіўся, паспяшаўся прэч.
* * *
Праз пару тыдняў пані Барбара Красоцкая прыйшла на збор трупы. Шчака ў яе цалкам загоілася, а яе постаць быццам налілася прыгажосцю.
Яшчэ болей здзівіла ўсю трупу тое, як пачціва павіталася прымадонна са статыстам Куцыёнкам. Не раўнуючы як падмянілі фанабэрыстую прыму! 
Неўзабаве прымадонна яшчэ і запатрабавала ад пана Бжэскага, каб той павысіў акцёрскі статус Куцыёнка.
— У «Марыі Сцюарт» ён грае брытанскага ратніка, — нагадаў дырэктар. —Чаго яшчэ трэба статысту?
— Ён будзе афіцэрам маёй світы, — сказала прымадонна. — Няхай стане акцёрам групоўкі, а не масоўкі. Адпаведна ўзрасце і яго заробак.
У Бжэскага мелася сваё меркаванне наконт прычын такой настойлівасці. 
— Няўжо Куцыёнак стаў вашым каханкам? — акругліліся вочы дырэктара. — Быць такога не можа! Жанчыны, здаецца, яго зусім не цікавяць... 
— Думайце, што хочаце! — ганарыста павяла плячыма прыма. — А я не выйду заўтра на сцэну, калі не ўбачу ў сваім акружэнні Куцыёнка.
Перад такім націскам пан дырэктар капітуляваў. 
У касцюмернай Куцыёнку тэрмінова пашылі чырвона-чорную камізэльку, жоўты капялюш з пер'ем, зялёныя штаны з буфамі. У рэквізітарскай выдалі драўляную шпагу з похвамі і аксамітным тальмахам.
— У такім гарнітуры не грэх і на кірмаш схадзіць, — ацаніў Куцыёнак, азіраючы сябе ў люстэрка. — Звычайна, гандляркі на рынку гоняць мяне ад прылаўкаў. Думаюць, жабрую, хачу нешта ўкрасці. А цяпер, о-о...
Пасля спектакля Барбара Красоцкая запрасіла Куцыёнка да сябе ў грымёрку на кубачак гарбаты. Але замест гарачага напою наліла халоднай гарэліцы — яму і сабе. Прамовіла:
— За мастацтва! — і кульнула кілішак. 
Ды колішні статыст адсунуў кілішак:
— Прашу прабачыць, літасцівая пані. Мастацтва я люблю, а вось алкаголь не пераношу. З-за таго і сяброў у тэатры не маю.
— І я не люблю п'яніц! — развесялілася прыма. — Мой былы муж быў п'янчуга... Вам, Пётра, трэба яшчэ папрацаваць над роллю. У мяне дома. 
Куцыёнак стрымана вымавіў: 
— Пры ўсёй да вас павазе, пані Барбара, мушу адмовіцца. 
Благая здагадка мільганула ў Красоцкай.
— Я падаюся вам старой? Непрывабнай? Вас бянтэжаць мае маршчыны? — незнарок даткнулася пальцам да скроні.
— Зусім не, — пакруціў галавой Куцыёнак, — Але так бывае, што аднойчы сустрэнеш паненку і разумееш: яна павінна быць тваёй! Толькі яна. На іншых жанчын і глядзець не хочаш... Але ж у яе ёсць муж. І шлюб іх шчаслівы... Таму даруйце, што адхіліў вашае ласкавае запрашэнне. 
— Незвычайны вы чалавек. І я адзіная, хто пра гэта ведае...
— Няхай гэта застанецца нашым агульным сакрэтам, — папрасіў Пётра.
* * *
У наступным сезоне Барбара Красоцкая пакінула тэатр — яе запрасілі ў Гданьск. Прапанавалі і заробак вышэйшы, і ролі не менш значныя. Дый слава Гданьскага тэатра ў Другой Рэчы Паспалітай была непараўнальнай з рэпутацыяй тэатра на Гарадніцы. Сюды вучняў з гімназіі гналі выкладчыкі, а ў касы Гданьскага тэатра чэргі выстройваліся ажно за месяц да прадстаўлення.
Прымадонна сардэчна развіталася з кожным артыстам трупы, а Куцыёнка запрасіла дзеля прыватнай размовы ў грымёрку, сказала яму: 
— Па вялікім сакрэце скажу вам, што калі лячылася ў Памор'і, то пазнаёмілася з тамтэйшым тэатральным рэжысёрам. Мы абодва былі ў роспачы. Я — ад брыдкай псоты на твары. А яго збіраліся звальняць з тэатра. І вось аднойчы, гуляючы берагам мора, мы жартам пакляліся адно аднаму: калі я вылечуся, а ён — застанецца ў тэатры, то сустрэнемся ў Гданьску і ажэнімся... І вось у мінулым месяцы ад яго прыйшоў ліст. Майго абранніка не звольнілі, а нават прапанавалі яму ўзначаліць тэатр. Ён пагадзіўся з умовай, што запросіць яшчэ адну прыму — мяне.
— Ніколі не ведаеш, да якога шчасця можа няшчасце прывесці... Кашубскія актрысы сустрэнуць вас у штыкі, — папярэдзіў Пётра. 
— О, вы не ведаеце, Пётра, якая моцная жанчына, якую кахаюць! — сказала Красоцкая. — Мацнейшая за жалеза, за камень, за маці сырую зямлю...
— Вы чулі розныя пажаданні ў нашым тэатры, — усміхнуўся Куцыёнак. — Гора вам зычылі болей, чым радасці. Але вы паверылі сэрцам, што вас чакае шчасце і ўдача. Таму ўсё так і здзейснілася...
— А вы, Пётра, верыце, што і вам усміхнецца фартуна?
— Веру, — шчыра сказаў статыст. 
— Прадказваю, што і вы спазнаеце каханне. Моцнае, узаемнае, глыбокае.
Расчулены Куцыёнак адвярнуўся, моўчкі выбег з грымёркі.
Болей яны не пабачыліся.
* * *
Пасля ад'езду Красоцкай тэатральны статус Куцыёнка істотна пагоршыўся: з акцёраў групоўкі вярнуўся ў статысты масоўкі. 
І не толькі знікненне ўплывовай абаронцы яго інтарэсаў паслужыла таму падставай. Мелася больш сур'ёзная прычына — палітыка!
Як у кожным тэатры ў свеце, акцёры на Гарадніцы не толькі пляткарылі, абра жалі, кпілі адзін з аднаго, але і пільна сачылі за калегамі. Пра ўсё пачутае і ўбачанае даносілі дырэктару або ў паліцыю.
Вось нехта з такіх добразычліўцаў і ўгледзеў, як Куцыёнак у час рэпетыцыі сядзеў на лаве за кулісамі, чакаў свайго выхаду — і пры гэтым чытаў газету. Калі рэжысёр выклікаў яго, адклаў газету, пайшоў на сцэну.
А выданне аказалася падазроным — «Беларуская газета». Тэксты ў ёй былі надрукаваны не лацініцай, дый не па-польску, а кірыліцай, на сялянскай гаворцы. Жах дый годзе!
Не без цяжкасці разабраў добразычліўца назву артыкула, які не дачытаў Куцыёнак — «Крызіс ідэі ці крызіс грамадства?» нейкага Антона Луцкевіча.
«У астатнім няхай паліцыя разбіраецца!» — падумаў ахвотнік да чужых сакрэтаў. Скарыстаўшыся тым, што не заняты ў рэпетыцыі, аматар даносаў паспяшаўся на Правабярэжную вуліцу — у пастарунак.
Увечары перад спектаклем на Гарадніцу завітаў нарад — чацвёра ў цывільным.
І тут Куцыёнак прадэманстраваў ажно звярынае чуццё. Людзі з дэфензівы яшчэ падымаліся па лесвіцы, а ён пачуў ужо рып іх ботаў. І пакуль шукалі жаўнеры яго ў паўзмроку за сцэнай, Куцыёнак скамечыў газету — і зжаваў. Калі далонь харунжага апусцілася на яго плячо, нелегальнае выданне перамясцілася ўжо ў страўнік артыста.
— Ты навошта з'еў газету? — здзівіўся харунжы і брыдка вылаяўся: — Чаму не парваў яе на дробныя кавалкі?
— Кавалкі можна скласці ды склеіць, — патлумачыў Пётра.
За такую шчырасць атрымаў поўху.
— Навошта з'еў газету? — паўтарыў харунжы і зноў вылаяўся.
— Гэта было парнаграфічнае выданне, — увагнуў Куцыёнак галаву ў плечы, бо чакаў новага ўдару. — Там было шмат непрыстойных фотаздымкаў. І мне стала сорамна, як падумаў, што ўсе даведаюцца, быццам я — распуснік...
Хрунжы загадаў абшукаць грымёрку Куцыёнка — маленькі пакойчык у сутарэннях: брудна-белыя сцены, моцны пах вільгаці ды вузкае акенца пад столлю, на ўзроўні вулічнай брукаванкі. Нічога падазронага і ў шафе сярод асабістых рэчаў Пётры не знайшлося. 
Паколькі падставы для арышту зніклі, то харунжы на развітанне заехаў Куцыёнку ў сківіцу ды сышоў з жаўнерамі. 
Але пан Бжэскі, напалоханы гэтым візітам, палічыў за лепшае перавесці Куцыёнка з артыстаў групоўкі ў статысты. Няхай меней назаляе вочы гледачам гэты палітычна неблаганадзейны!
Куцыёнак вярнуў у рэквізітарскую драўляную шпагу, у касцюмерную — камізэльку і плашч. Зноў зрабіўся шараговым вартаўніком у масоўцы. Здалося, гэткая пераменлівасць лёсу не асабліва яго засмуціла. Мо таму, што перажыў і не такія пакручастыя звівы сваёй жыццёвай дарогі?
* * *
Пасля таго выпадку неяк у час рэпетыцыі пані Дарэўская неспадзявана звярнулася да Куцыёнка.
— Чула я, нібы ваша бабуля была зёльшчыцай. А ці ведала яна сродак, які разгладжвае маршчыны?
Абодва стаялі за кулісамі. Пані Апалонія чакала, калі яе паклічуць на сцэну, а Куцыёнак, згодна распараджэння рэжысёра, мусіў біць у барабан — ствараць атмасферу ўрачыстага выхаду каралевы.
— Якіх толькі сродкаў ні спрабавала! — працягвала Дарэўская, разгладжваючы ліф сукенкі. — Выпісвала крэмы і з Варшавы, і з Лодзі... 
Пан статыст пастукваў палачкай аб палачку і на прымадонну не глядзеў.
— Сучасная касметалогія не ўлічвае лячэбную моц траў, — ціха сказаў. — А мая бабуля і ў шэсцьдзесят выглядала маладжава...
— А яшчэ гэты грым! — скардзілася Дарэўская і круціла пярсцёнак са штучным дыяментам на пальцы. — Кілаграмы грыму штомесяц! З-за яго, клятага, маршчыны паглыбляюцца!.. Калі б ваша бабуля ведала сродак...
— Бабуля шмат чаго ведала. За тое і спалілі яе. 
— Як? — збянтэжылася пані Апалонія. — Калі?
— Гадоў трыццаць таму, — голас Куцыёнка задрыжэў. 
— Хіба такое магчыма?
— Магчыма, калі твае ворагі — мясцовыя аптэкар і ўрач, — у Куцыёнка нервова зварухнуліся бровы. — Да аптэкара людзі рэдка звярталіся па лекі — хадзілі да бабкі-зёльшчыцы. І ўрача не запрашалі прымаць роды — больш бабулі давяралі. Ну, то свяцілы медыцыны і згаварыліся, як зжыць канкурэнтку. Дамовіліся са святаром. Той таксама маю бабку не любіў. Яна ў касцёл не хадзіла, малілася сваім багам у лесе... Святар прачытаў палымяную пропаведзь пра паганства. Назваў маю бабулю д'яблам у жаночым абліччы. Ноччу нейкія апантаныя прыхаджане падпёрлі бервяном дзверы нашай хаты і падпалілі яе. Бабуля праціснула мяне праз акенца, а сама не паспела ўратавацца... Падпальшчыкамі былі мужыкі, якіх яна раней лячыла... А я пайшоў у белы свет. З крыўдай на людзей і цвёрдым перакананнем: ніхто не павінен ведаць пра твае здольнасці. Інакш блага будзе.
— Вы так спакойна расказваеце жахлівыя рэчы! — абурылася Дарэўская. — Ды ў вас не сэрца, а камень!
Статыст горка ўсміхнуўся:
— Я павінен ірваць валасы на галаве? Выць па-дурному, як ваш муж, калі грае Гамлета?.. Тэатральныя страсці непрыдатныя для нашай будзённасці. І жыццё часам куды страшнейшае, чым п'есы польскіх рамантыкаў...
— Слухаць вас, Куцыёнак — усё роўна, што зайсці ў базарную прыбіральню спякотным поўднем. 
Куцыёнак паспрабаваў змяніць накірунак размовы:
— Вам не трэба баяцца маршчын, пані Апалонія. Яны не схаваюць вашую прыгажосць. Але падкрэсляць дабрыню, мудрасць...
Пэўна, хацеў дагадзіць, але пані Дарэўская пакрыўдзілася, дэманстратыўна павярнулася да Куцыёнка спінаю. Пастуквала пантофляй аб падлогу, чакала, калі яе паклічуць на сцэну. 
— Такія-сякія бабуліны рэцэпты яшчэ памятаю, — працягваў Пётра. — Але цяпер неспрыяльны час для збору зёлак. Сонца не ўвабралася ў сілу напоўніцу. Пачакайце месяц...
— Каралева, на выхад! — даляцеў з тэатральнай залы крык рэжысёра.
Апалонія Дарэўская выраўняла спіну, дробнымі крокамі паплыла з-за кулісаў. А Куцыёнак ашалела пачаў біць у барабан. 
* * *
Праз месяц увечары, за паўгадзіны да пачатку спектакля, Куцыёнак далікатна пастукаў у дзверы грымёркі Апалоніі Дарэўскай. 
Адчыніў яму Януш Вашкавец, строга агледзеў статыста з галавы да ног:
— Што трэба?
Пётра працягнуў палатняны мяшэчак:
— Вось зёлкі, што прасіла пані прыма. Разгладжваюць маршчыны. Заварваць іх у кіпені па тры шчопці штодня. Астудзіць і памыць твар, — усунуў у рукі Вашкаўцу, павярнуўся, таропка пайшоў.
Прымадонна тым часам прыбіралася перад люстэркам і на Куцыёнка нават не паглядзела. Прэм'ер-артыст на ўсялякі выпадак падазрона спытаў у жонкі:
— У цябе з гэтым статыстам раман? Мне здалося, ён у цябе закаханы...
Апалонію яго падазрэнні рассмяшылі. Развязала мяшэчак, удыхнула водар сушаных кветак, спыталася ў мужа:
— Гэта нагадвае ружы ад каханка?
Цяпер і Вашкавец засмяяўся...
Улетку 1929-га Пётра Куцыёнак звольніўся. 
Адзіны ў трупе, хто звярнуў увагу на гэтую акалічнасць, быў статыст Бенедыкт Заяц — чалавек да ўсяго ў тэатры цікаўны. 
Заяц, праводзячы калегу да ганка, распытваў па дарозе:
— І куды ж сабраўся? Мо знайшоў лепшую працу?
— Працы ў нашым краі няма, — паправіў Куцыёнак на плячы торбу з асабістымі рэчамі, — то падамся на захад. Пагляджу, як там людзі жывуць...
Імпульсіўны Заяц нечакана абняў яго, узмаліўся:
— Даруй, братка. Гэта я тады выклікаў іх па тваю душу...
— Не дарую, — спакойна вымавіў Куцыёнак. — Але помсціць не стану. 
— Ты не адзіны, на каго я даносіў... Аднак спытай: навошта?
— І навошта? — глядзеў Пётра міма Зайца.
— Таму, што жыццё ў мяне такое ж няўдалае, як і ў цябе! Думаеш, калі я быў юнаком, то хацеў даслужыцца да пасады статыста ў правінцыйным тэатры? А ці ведаеш, што я вучыўся акцёрскаму майстэрству ў Варшаве ў самога Шыфмана? Я марыў пра лаўры Станіслава Ярача! Юліўша Астэрвы! 
— Хочаш пацешыць Бога — раскажы Яму свае мары, — уздыхнуў Пётра.
— Ты змірыўся з няўдачамі, а я — не! — роў Заяц. — І калі сачыняю данос, то адчуваю сябе такім значным... Быццам галоўную ролю ў спектаклі граю. І ты, Пётра, мог бы сачыняць на пару са мной... Адно блага: шмат данясенняў я адсылаў — на іх рэдка рэагуюць. 
— Ты — заяц, які зашываецца ў ваўчыную скуру. Лепш спыніся. Зараз. Інакш лёс твой будзе незайздросны, — сказаў Куцыёнак і пашыбаваў прэч. 
Бенедыкт Заяц на развітанне плюнуў Куцыёнку ўслед. 
Звычайныя стасункі паміж артыстамі!
* * *
Тры гады з лішкам адсутнічаў Пётра Куцыёнак. 
За гэты час тое-сёе ў Наднямонні перамянілася. 
Горад узначаліў новы начальнік, прысланы з Варшавы самім Пілсудскім. Выступаючы на ваяводскім сейме, гарадскі галава запэўніваў слухачоў:
— Мне вядома, што засталіся яшчэ ў нашай Белапольшчы тыя, хто называе сябе не палякамі, а так званымі беларусамі. Але будзьце ўпэўнены: новая дзяржаўная палітыка вырашыць гэтае пытанне канчаткова! Праз дваццаць гадоў на крэсах будзеце гэтых беларусаў шукаць са свечкай! 
Аднавіўся пераслед «камуністаў і агентаў Камінтэрна». Адпаведным цыркулярам «камуністычнымі» былі абвешчаныя ўсе беларускія суполкі — кааператывы і бібліятэкі. Паліцыя арыштоўвала членаў КПЗБ, Сацыялістычнай сялянскай Грамады, Таварыства беларускай мовы. За знойдзеную пры вобыску беларускамоўную кніжку прысуджалі шэсць гадоў катаргі або тры гады зняволення ў Бярозе-Картузскай. Той Бярозы баяліся болей усялякай катаргі. Вязні вярталіся адтуль хворымі на сухоты інвалідамі. Калі наогул вярталіся.
Павялічылася колькасць паліцэйскіх падраздзяленняў, укамплектаваных з ураджэнцаў Вялікапольшчы: за службу ва «ўсходніх крэсах» ім плацілі ўдвая больш, чым у «заходніх». Паліцыянты мелі загад: «З мясцовымі — не цырымоніцца». Начальства не зяртала асаблівай увагі на тое, што часта затрыманых у пастарунках збівалі да смерці. Звычайна потым складалі пратакол, нібыта злачынец памёр ад «сардэчнай недастатковасці».
Пакуль улада вынішчала «камунізм», гаспадарка Наднямоння гібела — пазачыняліся ўсе фабрыкі і дрэваапрацоўчыя арцелі. У газетах пісалі, нібыта прычынай тутэйшага беспрацоўя і галечы стаўся крах нейкіх там біржаў у Амерыцы. Але многім чытачам такое тлумачэнне падалося мудрагелістым. Нарэшце газеты змясцілі больш спрошчаную версію — ва ўсім вінаваты «жыды»! Маўляў, яны сто гадоў таму склалі змову, каб праз голад і нястачу вынішчыць хрысціян.
Нейкім дзівосным чынам газетныя артыкулы аказаліся звязаны з каменнем, якое па начах шпурлялі ў вітрыны яўрэйскіх крам, з паходнямі, якія на золку невядомыя закідвалі на дахі дамоў іудзеяў. Паліцыя, праўда, аніякай сувязі тут не ўгледзела. Мо таму, што ўраджэнцы тагачаснай Вялікапольшчы з дзяцінства выхоўваліся антысемітамі. Нездарма ж начальнік паліцыі сказаў у інтэрв'ю рэдактару «Нёманскага кур'ера»:
— Мы яшчэ далікатна абыходзімся з жыдамі, шануем указы Прэзідэнта Масьціцкага... Ведалі б вы, як паставілася да жыдоў новая ўлада ў Нямеччыне! Пан Гітлер усіх пазачыняў у гета. Вось там сапраўдная цывілізацыя!
Цяпер нават рэбэ Ходаш выходзіў на вуліцу ў суправаджэнні аховы. Найбагацейшы ў Наднямонні чалавек навучыўся не зважаць на абразы і лаянку з вуснаў суграмадзян. Самыя брыдкія эпітэты ў яго адрас часцей чуліся з даўжэзнай чаргі, у якой гараджане днямі выстойвалі па бясплатны суп — яго давалі ў дабрачыннай сталоўцы пры касцёле францысканцаў.
Той-сёй з маладых гараджан шукаў працу на вёсцы. Ды там сваёй галоты хапала. Панскія маёнткі і сядзібы асаднікаў не маглі даць работу ўсім ахвочым. Вёскі ж задыхаліся ад беззямелля. Маладыя сяляне не мелі надзеі на сваю гаспадарку, на аддзяленне ад бацькоў, на сваю сям'ю. Ад безнадзейнасці багата ў тую пару пралілося дзявочых слёз. Хлопцы ж суцяшаліся гарэлкай — адзіным прадуктам, які каштаваў танна. А яшчэ вымяшчалі сваю крыўду ў бойках...
Увесну 1933-га Пётра Куцыёнак вярнуўся ў горад над Нёманам. Прыйшоў — брудны, няголены, з торбай за плячыма — да тэатра на Гарадніцы, сеў на прыступках, задаволена паляпаў сябе па хударлявых каленях, вымавіў:
— Як жа хораша дома! Тут і дыхаецца інакш...
* * *
На здзіўленне ўсёй трупы пан дырэктар задаволіў просьбу Куцыёнка і прыняў яго на ранейшую пасаду статыста.
Згаворлівасць пана Бжэскага тлумачылася непераборлівасцю Пётры. Колішні статыст гатовы быў працаваць задарма — абы зноў дыхаць пылам тэатральнай заслоны, чуць рыпенне маснічын сцэны пад нагамі. Харчаваўся Куцыёнак у бясплатнай сталоўцы, а жыў у грымёрцы ў сутарэннях.
Апалонія Дарэўская, калі раптоўна ўбачыла Куцыёнка перад спектаклем за кулісамі, ветліва ўсміхнулася і без асаблівага інтарэсу спытала:
— Ну, і як вам жылося ў чужых краях? Чаму вярнуліся?
— Блага жылося. Таму і вярнуўся. 
З яго лаканічнага расповеда вынікала, што прыехаў Куцыёнак у Амерыку якраз у той дзень, калі адбыўся грандыёзны абвал бірж у Нью-Йорку. Спярша сталі закрывацца заводы і фабрыкі. Тысячы людзей умомант страцілі працу. Затым пазачыняліся банкі. Мільёны ўкладчыкаў пазбавіліся сваіх зберажэнняў. Фермераў зганялі з зямлі, а іх жытло руйнавалі трактарамі. Мільёны людзей падаліся з гарадоў: пыльнай бурай разляцеліся па абшарах вялізнай краіны, няспынна рухаліся ў пошуках працы, спажытку. 
Пясчынкай сярод гэтай буры адчуваў сябе Пётра Куцыёнак. Безвынікова гадзінамі выстойваў у даўжэзных чэргах беспрацоўных. Бавячы час, пачытваў газеты, якія падбіраў на вуліцы. З амерыканскіх выданняў вынікала, што ў крызісе вінаваты іудзеі. Маўляў, яўрэі ўзначальвалі карпарацыі, што кантралявалі амерыканскую эканоміку, і дзеля звышпрыбыткаў разбурылі фінансавую і вытворчую сферы Новага і Старога Свету. І ўсё гэта — вынік сусветнай яўрэйскай змовы...
— Адчуванне было такое, нібыта чытаю польскія газеты, — усміхнуўся, пераказваючы, Куцыёнак. — Для крызісу ўжо і назву прыдумалі адпаведную — Вялікая Дэпрэсія. І ва ўсім вінавацяць яўрэяў. Вось што насцярожвае... 
— Што ж тут небяспечнага? 
— У семнаццатым стагоддзі таксама шмат г анілі іудзеяў. Вінавацілі іх у эпідэміях, у разбурэнні гаспадаркі, у насланні сурокаў. Затым распачаліся пагромы, а потым усчалася Трыццацігадовая вайна. Насельніцтва Еўропы скарацілася ўдвая. І ніхто ўжо не разумеў, што за шал авалодаў народамі... 
— Заўсёды вы кажаце непрыемныя рэчы! — асудзіла Пётру прымадонна.
— Мне здаецца, бяда тоіцца ў адвечных пошуках вінаватых, — задумліва працягваў Куцыёнак. — У Еўропе здаўна так прынята: ва ўсіх грахах вінаваціць іудзеяў. Бо яны слабейшыя... Спярша нішчаць яўрэяў, а потым не могуць спыніцца. Мяркую, што Еўропа на парозе новай Вялікай вайны. Законы жыцця там — воўчыя. Усё благое, што было — паўторыцца...
— А ў нас хіба лепей? — спытала Дарэўская. 
— Для мяне — лепей, — кіўнуў Куцыёнак. — Бацькаўшчына — як л     юбая жанчына. Здараецца ж так: сустракаешся з іншымі кабетамі, а потым разумееш, што тваё наканаванне — тая, адзіная... Гэтак і Айчына. Паблукаеш па свеце — і адчуеш, як неймаверна цягне назад. І розум б'ецца ў халодныя берагі тугі... Ведаеце, чаго мне больш за ўсё бракавала ў Амерыцы? Павеваў ветру, што гоніць нёманскія хвалі... 
— Неяк смешна атрымліваецца, — без ценю ўсмешкі сказала прымадонна. — Ехалі вы на захад па лепшую долю, ды патрапілі ў неспрыяльныя варункі. А як толькі вярнуліся, там скончыўся крызіс. Людзі зноў зажылі па-чалавечы...
— Такая мая планіда, — спакойна вымавіў статыст. — Можна абурацца, крыўдаваць, енчыць. А можна прыняць жыццё, як ёсць...
— Шчыра кажу, ніхто не шкадаваў, калі вы з'ехалі, пан Куцыёнак, — прызналася Апалонія. — Ніхто не парадаваўся вашаму вяртанню.
— Затое я рады, — усміхнуўся Куцыёнак, — рады бачыць вас. Рады размаўляць з вамі. Шкада толькі, што мы рэдка можам перакінуцца слоўцам...
Ад яго ўсмешкі пані Дарэўская адчула сябе непамысна і, прыжмурыўшы вока, дала сабе зарок, што гэтае «рэдка» Куцыёнку «частым» падасца!
І стрымала слова. На працягу наступнага года высакамерна ігнаравала статыста, нават не віталася з ім, калі праходзіла міма. Чамусьці гэты Куцыёнак выклікаў у яе гідлівасць: заўсёды змрочны, няголены, блага апрануты. Маўляў, загавары з такім — і яго няшчасце да цябе прычэпіцца. 
Бадай, адно бянтэжыла пані Дарэўскую. У час рэпетыцый або спектакляў лавіла на сабе позірк статыста — і раптам здавалася ёй, што яго блакітнымі вачыма пазірае на яе нейкае іншае жыццё. Жыццё няздзейсненае... Ад такога позірку немагчыма было ўтаіць свае надзеі, страхі, роздум. І чамусьці думалася пра тое, што Бог ёсць, і Ён усіх любіць.
* * *
У 1935-м у Пётры Куцыёнка з'явілася нагода пашкадаваць пра тое, што не застаўся ў Амерыцы ці ў нейкай там Бельгіі. 
У тэатр прыйшлі паліцэйскія ды звялі яго ў пастарунак.
Тое лета для ўсёй адроджанай Рэчы Паспалітай выдарылася неспакойным. У Варшаве памёр маршал Пілсудскі. Смерць былога Начальніка Дзяржавы на шэсцьдзесят восьмым годзе жыцця спарадзіла чуткі, плёткі, падазрэнні. 
Пра некаторыя з іх паведамлялі газеты Наднямоння. Напрыклад, кожнае выданне надрукавала заяву афіцэраў Генеральнага штаба, якія сцвярджалі: Пана Маршала атруцілі камуністы. Прафінансавалі іх, вядома, іудзеі. Забойства пана Маршала, маўляў, стала часткай рэалізацыі сусветнай змовы яўрэяў. Яны захапілі ўладу ў Расіі ў 1917-м, а цяпер хочуць прыбраць і ўсю Еўропу! Толькі два лідэры маглі спыніць націск яўрэяў-камуністаў на захад: Пілсудскі ў Польшчы і Гітлер у Германіі. І з першым ужо расправіліся!..
У Вялікапольшчы на такую навіну адрэагавалі адпаведным чынам — грамілі яўрэйскія крамы. Між тым ва «ўсходніх крэсах» абыякавае насельніцтва не памкнулася біць іудзеяў — як ні нацкоўвала начальства. І таму тут распачаўся новы «хапун»: арыштоўвалі ўсіх, каго раней падазравалі ў сімпатыях да КПЗБ, Грамады ці Таварыства беларускай мовы.
У паліцыі Куцыёнку прыгадалі:
— Вы ўжо сядзелі ў нас, у дваццаць першым. Па падазрэнні ў сувязях з Камінтэрнам... Лепш прызнайцеся цяпер. Пакуль вам ныркі не адбілі.
— Я ні ў чым не вінаваты, — угінаў галаву ў плечы Куцыёнак.
— Невінаватыя ідуць на катаргу. А па вас лагер у Бярозе плача!..
Дзеля парадку Куцыёнка збілі, а затым адканваіравалі на Левабярэжную вуліцу. У прысадзістым будынку з тоўстымі сценамі размяшчалася дэфензіва: ваенная контрразведка. Там Куцыёнка ўзялі «на распрацоўку». 
Яго справу вёў капітан Тадэвуш Цімкоўскі. Праглядваючы падшытыя ў папку пратаколы, афіцэр здзіўлена пачмокваў:
— А вы не такі просты, Куцыёнак... Не дарма вы стаіліся ў паўзмроку тэатральных куліс. Маеце важкія падставы, каб пазбягаць увагі...
Пра ўсё гэта пані Дарэўская пачула з вуснаў самога Цімкоўскага. 
Справа ў тым, што ў тую пару прэм'ер-артыст і прымадонна тэатра на Гарадніцы ў чарговы раз шалёна пасварыліся. Пан Вашкавец узяў адпачынак і з'ехаў у Кракаў. Дасылаў адтуль жонцы лісты: апісваў, як заляцаецца да тамтэйшых прыгажунь. Каб адпомсціць мужу-паскудніку, Дарэўская завязала раман з дырэктарам тэатра. Але неўзабаве да яе праявіў інтарэс сам капітан Цімкоўскі. Хіба адмовіш афіцэру грознай дэфензівы? Да таго ж, пан капітан дасылаў ёй букеты руж, запрашаў у рэстарацыю, гаварыў кампліменты. Ужо другое іх спатканне завяршылася ў ложку. На трэцім пані Апалонія задумалася: а ці не пайсці ёй за Цімкоўскага? Пераехала б у Варшаву...
У час чацвёртага спаткання, калі адпачывалі на канапе — Цімкоўскі разняволена адкінуўся на падушку, а Дарэўская паклала яму галаву на грудзі, — зайшла гаворка пра трупу тэатра на Гарадніцы.
— Нізавошта не паверыце, Апалонія, якая каларытная біяграфія ў статыста Куцыёнка, — згадаў капітан. — Пратаколы папярэдняга следства па яго справе я чытаў, бы авантурны раман.
— Вядома ж, не паверу, — пацалавала яго ў падбародак Дарэўская. — Гэты Куцыёнак — увасабленне суцэльнай адзіноты і нікчэмнасці.
— Шмат што ў жыцці не такое, якім падаецца, — філасафічна вывеў Цімкоўскі, гладзячы яе чорныя валасы. 
* * *
Як вынікала з расповеда капітана Цімкоўскага, Пётра Куцыёнак нарадзіўся ў глухім кутку Гарадзеншчыны ў 1890-м. Бацькоў страціў у маленстве, выхоўвала яго бабуля, якую ў наваколлі называлі вядзьмаркай. Абставіны яе смерці, прынамсі, засталіся не да канца высветленымі. Сірату адправілі на вучобу за казённы кошт у Віленскую гімназію. 
Вучыўся гімназіст Куцыёнак пасрэдна, цішком сядзеў на задняй парце ды ані ў якія звадкі не ўлазіў. Нараканняў з боку начальства не меў. Да таго красавіцкага дня 1907-га, калі ў газеце сепаратыстаў-сацыялістаў «Наша ніва» надрукавалі яго артыкул «Народны тэатр». 
У той крамольнай публікацыі сцвярджалася, нібыта жыхары «роднай крэўнай стараны» (Куцыёнак назваў іх, спасылаючыся на працу прафесара Яўхіма Карскага, беларусамі) маюць багацейшую культурную спадчыну. Сам пры гэтым згадваў песні, казкі ды паданні, што чуў з бабуліных вуснаў. А яшчэ сцвярджаў аўтар, быццам гэтая спадчына захавалася ў традыцыях народнага тэатра батлейкі. Пісаў, што сам упершыню ўбачыў батлейшчыкаў на кірмашы, калі было яму чатыры гады, і з той хвіліны «захварэў тэатрам». Згадваў Куцыёнак і спробы нейкага Дуніна-Марцінкевіча ўтварыць нацыянальны тэатр. І рабіў вынік: тое, што не атрымалася паўстагоддзя таму, здзейсніцца цяпер, у дваццатым стагоддзі — беларусы займеюць свой тэатр!
Дырэктар, інспектар і выкладчыкі гімназіі за галовы пахапаліся, як даведаліся пра выбрык гімназіста Куцыёнка. Самі, зразумела, «Нашу ніву» не выпісвалі ды не чыталі, бо за такое ў 1907-м служачых звальнялі з працы. Газетку прыслалі ў гімназію добразычліўцы з паліцэйскага ўпраўлення.
Рэакцыя на крамолу была строгай: Пётру Куцыёнка адлічылі з гімназіі з «воўчым білетам» — адпаведным запісам у атэстаце, які пазбаўляў яго права паступаць ва ўсе навучальныя ўстановы Расійскай імперыі.
— Скончыш жыццё вадавозам, — сказаў Куцыёнку на развітанне інспектар, з усмешкай аддаючы атэстат.
Куцыёнак у адказ прамаўчаў. Сышоў, цягнучы за спінай торбу з кніжкамі. Казалі, што пасяліўся недзе на віленскай ускраіне сярод жабракоў.
А неўзабаве здарылася з дырэктарам гімназіі прыкрая недарэчнасць. Нейкім чынам патрапіла ў яго арганізм дзіўная інфекцыя: шыя раздзьмулася, твар стаў нагадваць кавун, скура займела жоўта-зялёнае адценне. Мусіў пан дырэктар сысці ў адстаўку па стане здароўя. 
Яго змяніў на пасадзе пан інспектар. Аднак і ён праз колькі тыдняў звольніўся — захварэў вадзянкаю, таксама пачаў апухаць целам і тварам.
А Пётра Куцыёнак улетку таго ж 1907-га пашыбаваў з Вільні пешшу ў фальварак Палівачы, што на Глыбоччыне. Бо прачытаў у «Нашай ніве», што там дзейнічае аматарскі тэатр Ігната Буйніцкага, які часта ладзіць «вечарынкі самадзейных танцораў, спевакоў, дэкламатараў і музыкаў», а таксама «паказвае драматычныя сцэнкі з народнага жыцця». 
У Палівачах сустрэў пана Буйніцкага, паваліўся яму ў ногі, папрасіў:
— Вазьміце, паночак, у тэатр. Дужа граць хачу. 
Пан Ігнат падняў хлопца з зямлі, атрос пыл з яго вопраткі, сказаў: 
— Болей ні перад кім не прыніжайцеся. Адкуль вы, хлопча?
— З Вільні, — выпаліў Пётра.
— О, я там вучыўся ў прыватнай драматычнай студыі, — усміхнуўся пан Буйніцкі. — У Вільні я захварэў тэатрам. На ўсё жыццё. Бацькі хацелі, каб я стаў камерсантам. Я нават скончыў у Рызе каморніцкае вучылішча. Працаваў каморнікам у Палівачах. А як споўнілася сорак гадоў, падумаў: а гары яна гарам, тая гаспадарка! Калі можаш, то займайся справай, якую любіш! І вось валацужу з сябрамі па вёсках, выступаем перад сялянамі...
— І я гэтак хачу, — апусціў галаву Пётра, — займацца любімай справай.
— Платы вам аніякай гарантаваць не магу, — давёў Буйніцкі, — паколькі выдаткаваў на тэатр усю сваю маёмасць. Але гарантую прытулак і вячэру. Якія ў вас ёсць таленты? Што любіце? Дэкламаваць? Спяваць? Танцаваць?
— Усё люблю, — прызнаўся Пётра. — Але анічога не ўмею. Пакуль.
Так распачалася самая шчаслівая пара ў жыцці Пётры Куцыёнка.
* * *
Непрацяглы час пахадзіў Куцыёнак па сцэне ў статыстах. А потым аматарскі тэатр Буйніцкага зрабіўся прафесійным, займеў назву «Першая беларуская трупа». А Пётра Куцыёнак у ёй быў прэм'ер-артыстам, граў галоўныя ролі ў спектаклях «Па рэвізіі» Крапіўніцкага, «Міхалка» братоў Далецкіх, «Сватанне» Чэхава, «Модны шляхцюк» Каганца. 
А яшчэ спяваў сола і ў хоры народныя песні, пранікнёна дэкламаваў вершы Лучыны і Багушэвіча, Купалы і Багдановіча, Коласа і Паўловіча, Цёткі і Старога Уласа. З высокім прафесіяналізмам танцаваў — нават лепш за Буйніцкага, які ўсяму яго навучыў. 
А яшчэ — дасылаў артыкулы ў «Нашу ніву», друкаваў суцэльную крамолу. Напрыклад, раіў увесці выкладанне на беларускай мове ў гімназіях, адкрыць Беларускі універсітэт у Вільні. Звяртаў увагу шаноўных чытачоў на прыгажосць і эстэтыку «мужыцкіх танцаў», прадказваў, што некалі народныя танцы выйдуць на прафесійную сцэну, стануць высокім мастацтвам. Пісаў пра загнаную ў змрок народную культуру, знявечаную здзекамі чыноўнікаў, і рабіў выснову, што сумленнаму чалавеку ў такіх варунках застаецца адзінае — годна выконваць сваю справу, сеяць насенне асветы ў народзе, ствараць уласнай творчасцю нацыянальнае мастацтва, верыць, паводле Максіма Багдановіча, у Беларусь, якой пакуль няма, але якая будзе!..
Усе публікацыі Куцыёнка акуратна падшылі ў дасье Віленскага паліцэйскага ўпраўлення. Там і пыліліся, чакалі ўвагі будучых даследчыкаў...
Разам з тэатрам Куцыёнак гастраляваў нават у Пецярбургу і Варшаве. У маскоўскім часопісе «Вестник знания» (яго рэдакцыя сімпатызавала нацыянальнаму руху беларусаў) Куцыёнка назвалі «пионером народного театра», «творцом, исповедующим сокровенные чувства белоруса».
Але неўзабаве шчаслівая пара Куцыёнкавага жыцця завяршылася.
Напрыканцы 1913 года новы генерал-губернатар Паўночна-Заходняга краю забараніў трупе Буйніцкага іграць спектаклі на беларускай мове. Ігнат Буйніцкі мусіў распусціць свой тэатр. Каб не сканаць ад голаду, Пётра Куцыёнак пераехаў у Маскву, працаваў статыстам у тэатры Камісаржэўскай. 
У 1914-м пачалася вайна. У брытанскіх і нямецкіх газетах яе называлі «Вялікай», у рускіх — «Вялікай Айчыннай». Статыста Куцыёнка мабілізавалі ў пяхоту, адправілі ў Польшчу. І вось што дзіўнае: тысячы людзей штодня гінулі на Заходнім фронце, а радавы Куцыёнак нават не быў паранены!
У 1917-м, як фронт стаў развальвацца, Куцыёнак падаўся ў Мінск. Бо прачытаў у газеце «Вольная Беларусь», што там, пры «Беларускай хатцы», заснавана Першае таварыства беларускай драмы і камедыі. Папрасіўся на пасаду статыста і быў прыняты. Прытуліў яго ў сваім доме Уладзіслаў Галубок, а харчаваўся ў бясплатнай сталоўцы для бежанцаў. 
У 1919-м стаў памочнікам рэжысёра, прымаў удзел у пастаноўках «Паўлінкі» і «Раскіданага гнязда». У 1920-м як рэжысёр паставіў «У зімовы вечар» Ажэшкі. Да яго сціплай асобы сталі праяўляць інтарэс самыя прыгожыя актрысы трупы — Паўліна Мядзёлка і Любоў Ржэцкая.
Як вядома, поспех спараджае не толькі жаночую ўвагу, але і чорную мужчынскую зайздрасць. Нехта з акцёраў, помсцячы Куцыёнку за тое, што не яго прызначыў на галоўную ролю, скарыстаў самы мярзотны і дзейсны ва ўсе часы сродак — данос. У Мінскую Надзвычайную камісію па барацьбе з контррэвалюцыяй і сабатажам прыйшоў ананімны ліст: маўляў, Пётра Куцыёнак — польскі шпег. Абгрунтаваннем для такой заявы служыла адно «рэвалюцыйная пільнасць». Хапіла і яе, каб Куцыёнка арыштавалі ў час рэпетыцыі ды звялі пад канвоем у Пішчалаўскі замак. 
Трыбунал разбіраў яго справу паўгадзіны. Сыходзячы з «рэвалюцыйнай мэтазгоднасці», Куцыёнка прысудзілі да расстрэлу. Падставай для такога рашэння паслужыла яго ўпартасць: на допыце не прызнаў сябе вінаватым. Пакаранне было прызначанае на 14 кастрычніка. 
Але на досвітку 13-га ў Мінск увайшло некалькі польскіх эскадронаў. Ахопленыя панікай аддзелы Чырвонай Арміі адступілі з горада. Услед за імі ўцёк атрад, які ахоўваў Пішчалаўскую турму. 
Куцыёнак разам з іншымі вязнямі выбраўся з замка, а потым і з горада. Ён памкнуўся на захад, пад уладу Белага Арла. Туды, дзе вёску не душылі харчразвёрсткай, а ў гарадах не лютавалі рэўтрыбуналы. 
Пасяліўся Пётра ў горадзе над Нёманам і заняўся звыклай справай — арганізаваў аматарскі драматычны гурток. Увесну 1921-га паставіў «Залёты» Дуніна-Марцінкевіча. Спектакль на беларускай мове з поспехам прайшоў на сцэне гарадскога тэатра. Усяго два разы, праўда. Трэцяе прадстаўленне было забаронена, а рэжысёрам зацікавілася ваенная контрразведка. 
Так упершыню патрапіў Пётра Куцыёнак у сутарэнне на Левабярэжнай вуліцы. Тыдзень правёў у «салодкай» камеры: па цаглянай падлозе быў парассыпаны цукар і на ёй кішэла мурашоў. Ложку ў пакоі не мелася, дык Куцыёнак спаў стоячы, прыткнуўшыся ілбом да сцяны. 
Тым часам следчыя збіралі пра Куцыёнка ўсю інфармацыю, якую можна было расшукаць ва ўсходніх крэсах. Вось калі прыдаліся ім данясенні, паднятыя з архіваў Віленскага паліцэйскага ўпраўлення!
Неўзабаве пачаліся допыты. Гартаючы папку з яго справай, афіцэр Мхоўскі пытаўся:
— Ці сімпатызуеце сацыялістам? 
— Сацыялізм насамрэч розны, — тлумачыў Пётра. — Ёсць сацыялізм Маркса і Энгельса. На іх моляцца Ленін і Троцкі. А ёсць сацыялізм Фрэдэрыка Ласаля. Ён пісаў, што на глебе сацыялістычнай справядлівасці можна стварыць народную дзяржаву. Мне такая ідэя больш імпануе... Але зараз я нікому не сімпатызую. Асабліва мяне расчаравалі бальшавікі. Абяцалі людзям зямлю і мір. А далі голад і нечуваны тэрор... Адпусціце мяне, паночкі. Клянуся, што буду сядзець ціха. Як мыш пад венікам... 
Следчы яго клятвам, вядома, не паверыў. 
Але нечакана Пётру вызвалілі. Праўда, не таму, што пашкадавалі. А каб тайна прыглядваць за ім. Чакалі: а раптам звяжуцца з ім агенты кампартыі? 
Аднак мінуў тыдзень, потым месяц, затым год. А з Куцыёнкам ніхто не завязваў шпіёнскіх кантактаў. Контрразведка пакрысе страціла цікавасць да Куцыёнка. Але ў адпаведным фармуляры з'явілася характарыстыка яго асобы: «Патэнцыяльна небяспечны. Падлягае прэвентыўнаму арышту ў выпадку ўскладнення палітычнай сітуацыі».
* * *
— А хіба зараз палітычная сітуацыя ўскладнілася? — спытала Дарэўская. 
— О, так! — кіўнуў Цімкоўскі.
— Чаму ж на гэты конт нічога не пішуць у газетах?
— У газетах ніколі праўду не напішуць, — зазначыў капітан. — Але вышэйшыя колы Польшчы і Германіі ўжо дамовіліся наконт сумеснага паходу на ўсход. Гады праз два-тры, не пазней, Савецкая Расія разваліцца пад нашымі ўдарамі. Нямеччына далучыць Літву, Латвію і Эстонію. Рэч Паспалітая верне свае спрадвечныя землі да Дняпра, Смаленск і Кіеў...
— І Куцыёнак мне аднойчы казаў, быццам вайны не пазбегнуць, — згадала пані Апалонія. — А я падумала: лухту брэша...
— Куцыёнак зусім не такі дурань, якім прыкідваецца. Пакідаць такога ў тыле ў час вайны — дужа небяспечна. Мне загадалі знайсці нагоду, каб заканапаціць яго гадоў на дзесяць пад замок. Дзеля таго мой малады калега выбівае з яго прызнанні. Але Куцыёнак вельмі ўпарты і хітры...
Нечакана для сябе Апалонія папрасіла Цімкоўскага:
— Вызваліце яго, пан Тадэвуш. 
«Што я раблю, дурніца? — тут жа пачала сябе папракаць. — Навошта?»
Але не магла стрымацца, працягвала:
— Закрыйце яго справу. Зрабіце гэта дзеля мяне! 
Цімкоўскі задумаўся, уздыхнуў:
— У вас, Апалонія, добрае сэрца... Што ж, гэтую вашу просьбу выканаю.
Праз пару дзён Пётра Куцыёнак апынуўся на волі. А паколькі чуткі, быццам яму апякуе прымадонна, не абмінулі вуха пана Бжэскага, то дырэктар ахвотна прыняў Пётру назад у тэатр на пасаду статыста.
Затое другую просьбу Апалоніі Дарэўскай — ажаніцца з ёй — халасты капітан Цімкоўскі наадрэз адмовіўся выканаць.
— Шлюб з актрысай — крыж на маёй кар'еры, — растлумачыў ён прымадонне. — Лепш захоўваць сяброўскія стасункі!
Сяброўства для капітана азначала, што ён можа ў любую пару дня прыязджаць на кватэру пані Дарэўскай і начаваць у яе ложку.
«Мо ён усё ж перадумае?» — цешыла сябе надзеяй прымадонна.
Неўзабаве аднак растала, бы раса пад сонцам, і гэтая прывідная мара. Капітана Цімкоўскага тэрмінова адкамандзіравалі на Наваградчыну. Цяпер там, на памежжы, мусіў ён лавіць кантрабандыстаў і агентаў Камінтэрна.
Пан капітан пазваніў на кватэру Дарэўскай, і быў лаканічны:
— Мой цягнік ад'язджае праз дзве гадзіны. Глыбока ўдзячны вам за ўсё. 
Апалонія Дарэўская ў тую хвіліну адчула сябе самай нешчаслівай істотай у свеце — быццам неба абрынулася на яе. Кінула тэлефонную трубку і расплакалася. Надзеі на пераезд у Варшаву незваротна сплылі!
Як на здзек, хтосьці забарабаніў у дзверы кватэры.
Дарэўская паправіла прычоску, прыпудрыла шчокі, адчыніла дзверы. 
І ўбачыла на парозе Куцыёнка. 
* * *
Абуты ў брызентавыя чаравікі з абмоткамі, апрануты ў паношаныя штаны і пінжак, статыст перамінаўся з нагі на нагу, а пад пахай сціскаў куфэрачак.
— У тэатры мне распавялі, каму я абавязаны сваім вызваленнем, — замест прывітання сказаў ён і пакланіўся гаспадыні. — Прызнаюся, калі ўбачыў вас упершыню, то падумаў: вось ідзе анёл па зямлі! І не памыліўся...
Дарэўскай закарцела прышчаміць яго нос дзвярыма. 
— Не хачу вас бачыць, Куцыёнак, — прамовіла яна. — Ішлі б вы прэч!
— Так, мілая пані, зараз пайду. Прыміце толькі ў знак падзякі сціплы прэзенцік, — схіліў ён галаву і працягнуў куфэрачак.
Дарэўская прапусціла яго ў пакой. 
Куцыёнак паставіў куфэрак на стале, адчыніў вечка, расклаў на абрусе букецікі сушаных траў. Да кожнага пучка была прывязана паперка з інструкцыяй, напісанай алоўкам: як гатаваць настой, як ужываць. 
Дзеля ветлівасці пані Апалонія спытала:
— Мо наліць вам гарэліцы, пан Куцыёнак? Я і сама вып'ю...
— Не ахвотнік я, — пагладзіў Куцыёнак няголеныя шчокі. — Дый вам не раю. Інакш утопіцеся ў шклянцы, як ваша знакамітая папярэдніца...
— Хто-о? — ускінула тонкія бровы Дарэўская.
— Няўжо не чулі наконт актрысы Дарэўскай, якая грала ў тэатры на Гарадніцы паўтара стагоддзя таму? — усміхнуўся статыст.
— Што-о? — трубачкай выцягнуліся губы Апалоніі Дарэўскай.
— Нічога дзіўнага, — скіраваў позірк у вугал Куцыёнак, — абыякавасць да сваёй мінуўшчыны — наша адмысловая рыса. Кожнаму сучасніку падаецца, быццам сусветная гісторыя пачалася з яго...
— Што вы хочаце сказаць, пан Куцыёнак? — узвысіла голас Дарэўская.
Знарок гаварыла так, быццам са сцэны звяртаецца з маналогам да галёркі. Няхай помніць статыст: паміж імі — вялікая адлегласць!
— Паўтараецца тое, што ўжо было, — вымавіў Куцыёнак. — У часы падскарбія Тызенгаўза прымадонна тэатра на Гарадніцы мела вашае прозвішча і вашую прыгажосць. Дырэктарам у той час быў нейкі Тэафраст Бжэскі. Дзівоснае супадзенне! Вам так не падаецца? Пэўна, жыў тады і статыст Куцыёнак. Ды яго імя не захавалася ў гістарычных аналах...
— Адкуль у вас такія звесткі? — хмурылася прымадонна.
— У гарадскім архіве здаўна пыліліся дыярыушы, дзённікі ды ўспаміны некаторых яснавяльможных жыхароў Наднямоння, — сказаў Куцыёнак. — Гадоў пятнаццаць таму была зроблена рэвізія ўсіх папер у архіве. Тыя, што былі надрукаваны па-польску і па-лацінску, адаслалі ў Варшаву. А напісаныя старалітоўскай мовай паперкі — у печ. На шчасце, я ў тую пару працаваў апальшчыкам у архіве. Дык частку папер уратаваў, перанёс у сваю камору. Унікальныя звесткі трапілі мне на вочы. У тым ліку і пра вашую папярэдніцу. Праўда, была яна не драматычнай актрысай, а танцоўшчыцай...
— І што яшчэ вы прачыталі? — зацікаўленая Дарэўская апусцілася ў крэсла, але забылася прапанаваць сесці госцю.
* * *
Сапраўднае імя прымадонны тэатра на Гарадніцы — Дарота. Паходзіла з сям'і прыгонных сялян. Вучылася ў музычна-тэатральнай школе Тызенгаўза. У 1778-м выканала галоўную партыю ў школьным спектаклі «Вясковы балет» Петынецці. Пасля прэм'еры з дазволу Тызенгаўза — гаспадара і, як сцвярджалі плёткі, яе каханка — узяла сабе сцэнічнае імя — Аўгуста. 
У 1785 годзе Антоні Тызенгаўз памёр. Паводле завяшчання ўся трупа яго тэатра перайшла ва ўласнасць караля Станіслава Аўгуста Панятоўскага. Кар'ера Аўгусты Дарэўскай сягае вышэй — яе прызначаюць першай салісткай трупы «Таварыства танцоўшчыкаў Яго Каралеўскай Вялікасці» ў Варшаве. Яна танцуе на прыдворнай сцэне і ў Нацыянальным тэатры. Слава пра яе грыміць на абсягах Рэчы Паспалітай. Аднак з падзелам Рэспублікі ў 1795-м завяршылася і кар'ера прымадонны. Нацыянальны тэатр зачыніўся. Да 1797-га Дарэўская працавала ў прыватных антрэпрызах Варшавы і Гданьска. Затым паводле ініцыятывы і за кошт Станіслава Аўгуста Панятоўскага выехала ў Пецярбург. Аднак смерць экс-караля ў 1798-м і тэатральныя інтрыгі пахавалі яе кар'еру. Экс-прымадонна вярнулася ў Польшчу, зарабляла на жыццё выкладаннем танцаў. Стала часта прыкладвацца да шклянкі з гарэліцай. Дакладна невядома, калі памерла і ці былі ў яе нашчадкі...
— А чаму вы ўпэўнены, быццам яна — мой продак? — скрыжавала рукі на грудзях Дарэўская. — Супадзенне прозвішчаў яшчэ нічога не даказвае.
— А прафесійная схільнасць? — прытуліўся Куцыёнак спінаю да сцяны. — Чаму вас пацягнула на сцэну? Што вы ведаеце пра сваіх продкаў?
Дарэўская задумліва ткнула ўказальным пальцам у падбародак.
— Мае бацькі разышліся, калі мне было сем... Матуля з'ехала ў Парыж, тата — у Лондан. Я выхоўвалася ў пансіёне ў Любліне. Зрэдку мяне наведвала бабуля. Памятаю, яна казала, што ў нашым родзе па бацькавай лініі мелася нейкая актрыса... Але ці была то Аўгуста Дарэўская?.. Бабуля памерла, калі мне споўнілася трынаццаць. Хатні архіў, як вы разумееце, не захаваўся... 
— Мяркую, лёс невыпадкова звёў нас. І пан Бжэскі невыпадкова адрадзіў тэатр. Мабыць, мы завершым, што не атрымалася ў нашых продкаў.
— Што вы маеце на ўвазе?
— Мажліва, дайграем неадыграныя ролі. Ці здзейснім нявыкананыя ўчынкі. Або скажам недагаворанае... Я дакладна не ведаю. 
Пані Дарэўская ўздыхнула. Размова пачала яе стамляць.
— Асабіста я не бачу аніякай карысці з інтарэсу да ўсялякай там гісторыі. Трэба шанаваць сённяшні дзень, а не мінулы.
Зноў паглядзеў на яе Пётра, і прымадонну ўразіла глыбокая туга яго позірку. Зноў закралася падазрэнне, што статыст прыйшоў не толькі, каб падзякаваць ёй. Апалонія вырашыла болей не міндальнічаць з госцем.
— Да пабачэння, Пётра, — строга сказала яму.
— Ужо сыходжу... І ўсё ж я вам удзячны. Другі раз вы мяне ратуеце. 
— А калі быў першы? — здзіўлена нахіліла галаву Апалонія.
— У дваццаць пятым. Я тады хацеў звесці рахункі з жыццём. Лёс падаваўся мне зусім несправядлівым. Адно вагаўся: якім чынам? Утапіцца ў Нёмане? Накінуць пятлю на шыю? Выпіць атруту для пацукоў?.. Шпацыраваў у задуменні па вуліцы — і раптам убачыў вас. Вы ішлі ў тэатр. І я падумаў: пэўна, Бог ёсць. Паколькі анёлы ходзяць па зямлі. А калі ёсць Бог, то ёсць і пекла, дзе маю адвечную душу чакае расплата за грэх самагубства... У той дзень я зразумеў: трэба жыць. Насуперак усялякім цяжкасцям... 
І таропка пайшоў з кватэры.
На працягу наступных двух гадоў прымадонна і статыст адно сціпла віталіся пры сустрэчы, пазбягаючы глядзець адно аднаму ў вочы.
Пан Вашкавец вярнуўся з Кракава і сказаў жонцы:
— Даруй мне ўсё. І я табе ўсё дарую. І ні пра што ведаць не хачу. 
Быццам свежы вецер падзьмуў у пашарпаны ветразь іх шлюбнай ладдзі. Яны выконвалі галоўныя ролі ў спектаклях і атрымлівалі павышаную стаўку. А таксама ўказвалі дырэктару Бжэскаму, якія новыя п'есы варта ўключаць у рэпертуар, а якія ім зусім не падабаюцца, якога рэжысёра варта запрашаць, а якога — не пажадана, з якім артыстам лепей пралангіраваць кантракт на будучы год, а якому лепш параіць шукаць новае месца працы. І пан Бжэскі імкнуўся дагаджаць Дарэўскай і Вашкаўцу, бо пані Апалонія пры кожнай нагодзе намякала, што захавала добрыя сувязі з дэфензівай. 
Улада прымадонны і прэм'ер-артыста над тэатрам здавалася трывалай. Гэтак жа, як падаваўся непахісным лад Другой Рэчы Паспалітай.
Аднак увосень 1939-га ўсё імкліва змянілася. 
* * *
Пра пачатак вайны ў горадзе на Нёмане даведаліся на досвітку першага вераснёвага дня. Нямецкія самалёты напоўнілі гулам чыстае неба, разбамбілі ваенныя склады на ўскраіне. Пажар тушылі на працягу двух сутак.
Спектаклі ў тэатры на Гарадніцы адмянілі. Артысты прызыўнога ўзросту атрымалі мабілізацыйныя павесткі. Астатняя частка трупы збіралася на рэпетыцыі, але бавіла час у размовах, абмеркаваннях чутак і плётак. 
Змешчаным у газетах зводкам ніхто не давяраў. У тэатры іх зачытвалі ўслых толькі, каб тут жа аспрэчыць. Але і погаласкі, што даляталі з фронту, зусім не радавалі. Паводле іх, ужо ў першы тыдзень польскія арміі былі разгромлены ў Памор'і ды ў Сілезіі, у Карпатах ды на Пазнаньшчыне. Польская авіяцыя была разбомблена яшчэ на аэрадромах. Безупынныя нямецкія бамбёжкі спынілі рух цягнікоў па ўсёй Мазовіі ды Вялікапольшчы.
— Як такое магло здарыцца? — паўтараў Януш Вашкавец, па чарзе звяртаючыся да кожнага. — Мы ж хаўрусавалі з немцамі! Як і яны, нападалі на яўрэяў, камуністаў... І раптам нашы краіны ваююць! Што адбылося?
З радыёдынаміка, умацаванага на слупе ў цэнтры горада, гучала галоўным чынам музыка Шапена і Руткоўскага. Час-почас яе перапынялі афіцыйныя паведамленні, якія зачытваліся бадзёрым голасам дыктара Шпінальскага. На трэці дзень вайны, напрыклад, ён парадаваў слухачоў навіной: Францыя і Брытанія абвясцілі вайну немцам. Гэта азначала, маўляў, што з цягам часу пан Гітлер падпіша капітуляцыю Германіі ў захопленым саюзнікамі Берліне. 
Мінуў, аднак, тыдзень, а брытанцы і французы ўсё не штурмавалі Берлін, між тым як нямецкія гарматы ўжо абстрэльвалі ўскраіны Варшавы.
Нечаканая надзея запалымнела ў сэрцах і душах палякаў на пятнаццаты дзень вайны. Дыктар Шпінальскі зачытаў навіну: у немцаў скончылася паліва. Пазбаўленыя паліва самалёты і танкі ператварыліся ў кучу жалеза. Між тым як польскія кавалерысты генерала Кутшэбы перайшлі ў контратаку, расшкуматалі нямецкую пяхоту пад Модліным і Пултускам.
Уся трупа тэатра на Гарадніцы з гэтай нагоды выйшла на вуліцу, хорам праспявала «Ешчэ Польска не згінэла!» 
Януш Вашкавец перыядычна цалаваў жонку, паўтараючы:
— Мы яшчэ можам перамагчы... А мне ўжо і не верылася!
А праз два дні разгублены голас дыктара Шпінальскага паведаміў з радыёдынаміка, што Чырвоная Армія ўвайшла ва ўсходнія вобласці Польшчы. Дзве польскія арміі пад Львовам і Наваградкам капітулявалі — галоўнакамандуючы маршал Рыдз-Сміглы забараніў супраціўляцца Саветам.
Урад і Прэзідэнт Рэспублікі займаліся пераважна тым, што дасылалі ў Лондан і Парыж панічныя тэлеграмы: маўляў, бараніце Польшчу, фарсіруйце Рэйн, загадайце Сталіну, каб вярнуў свае войскі за мяжу! Нарэшце стаміліся ад такой малавыніковай дзейнасці ды ўцяклі ў Румынію.
Тым часам немцы дачакаліся паставак паліва з Венгрыі і перайшлі ў наступленне. Акружанае польскае войска страціла ўсялякую сувязь з камандаваннем. Генералы з фронту званілі ў Генеральны Штаб у Варшаве, а на другім канцы дроту ім па-нямецку прапаноўвалі капітуляцыю. 
Паколькі іншых прапаноў да польскіх генералаў не паступала, дык у апошні вераснёўскі тыдзень звыш 400 тысяч жаўнераў здаліся немцам. На ўсходзе ў савецкі палон пайшлі 240 тысяч салдат. 
Насельніцтва Наднямоння разгублена чакала: хто цяпер будзе імі кіраваць? Немцы? Саветы? А паколькі паліцыя, павятовае і валасное начальства паўцякалі хто куды, то ў горадзе пачаліся пагромы: галота збівала і забівала заможных палякаў, рабавала іх дамы, гвалтавала прыслугу.
Сярод ночы запалалі гандлёвая біржа і дом Іцхака Ходаша. Нехта бачыў, як самы багаты наднямонец, ратуючыся ад полымя, выскачыў у акно ў начной бялізне, а ў руках сціскаў партфель з асігнацыямі і аблігацыямі. Аднак на вуліцы яго схапілі людзі, якія адабралі ў рэбэ Ходаша партфель, а самога віламі загналі назад у дом. Абгарэлы дах абваліўся, пахаваў мецэната тэатра на Гарадніцы. Мелася небеспадстаўнае падазрэнне, што да забойства шаноўнага рэбэ спрычыніліся гараджане, якія багата ў Ходаша панапазычалі. Ім падалося, што спаліць растаўшчыка прасцей, чым сплаціць доўг. 
На гарадскім рынку наступным днём гучалі размовы, быццам усіх яўрэяў, як таго Ходаша, трэба паліць без літасці. За тое, маўляў, што Хрыста распялі, і наогул ва ўсім вінаваты!
Прэм'ер-артыст Вашкавец і прымадонна Дарэўская не адважваліся выходзіць на вуліцу, стаіліся ў кватэры, вокны шчыльна пазавешвалі фіранкамі. Драмалі ўпаўвока, уздрыгвалі ад кожнага шуму звонку.
А ўночы пачулі, як па вуліцы міма дома прагрукаталі танкі. Затым пайшла пяхота. І паколькі камандзір суправаджаў свае каманды пакручастай мацяршчынай, то зразумелі: прыйшла ў Наднямонне ўлада сярпа і молата. 
* * *
Да пачатку зімы тэатр на Гарадніцы быў зачынены.
Пакрысе акцёры трупы асмялелі, сталі збірацца па вечарах на кватэры Вашкаўца і Дарэўскай, абмяркоўвалі навіны, дзяліліся ўражаннямі. 
Савецкая ўлада не паскупілася на тэмы для ўсхваляваных размоў. Так, акцёры са здзіўленнем даведаліся з новых газет, што «ўсходнія крэсы» Рэчы Паспалітай, аказваецца, мелі назву Заходняя Беларусь і Заходняя Украіна. А тубыльцы, як высветлілася, зусім не палякі з засмечанай русізмамі мовай, але былі адарванай часткай беларускага і ўкраінскага народаў — са сваім нацыянальным каларытам, адметнасцю, культурай.
Дэкрэты новай улады гарантавалі збяднелым сялянам зямлю, канфіскаваную ў шляхты, права беспакарана нарыхтоўваць дровы ў лесе, вучыць дзяцей у школах на роднай мове. Рабочыя атрымалі права на крэдыты пад мізэрныя працэнты. Знікла беспрацоўе — адабраныя ў ранейшых уласнікаў прадпрыемствы бралі на работу ўсіх ахвочых.
Адначасова, праўда, забаранілі прыватны гандаль, а паліцы дзяржаўных крам апусцелі. Касцёлы зачынілі. Размова па-польску стала ўспрымацца як контррэвалюцыйны акт. За зварот «пані» або «пан» забіралі ў міліцыю. 
У колішнім будынку дэфензівы на Левабярэжнай размясціўся камісарыят унутраных спраў. Там працавалі афіцэры ў блакітна-шэрых гімнасцёрках. Пры сустрэчы яны прадстаўляліся: «Органы», — і маглі арыштаваць каго заўгодна.
Як выпаў снег, два афіцэры з «Органаў» завіталі на кватэру дырэктара Бжэскага, загадалі, каб пайшоў з імі. У Бжэскага ад страху запляталіся ногі. Але яго адканваіравалі не на Левабярэжную, а ў будынак ваяводскай управы — тут цяпер абсталяваўся райкам.
Дырэктара прыняў загадчык культурна-масавага аддзела Тартанберг. Ён ад імя Савецкай улады прызначыў Бжэскага дырэктарам тэатра на Гарадніцы і за паўгадзіны растлумачыў яму сутнасць новай культурнай палітыкі. 
Назаўтра дырэктар склікаў трупу, агучыў шэраг новаўвядзенняў. Граць спектаклі ад гэтай пары належала па-руску і па-беларуску. Новы рэпертуар складалі п'есы, прапанаваныя райкамам: «Бронецягнік 14–69» Усевалада Іванава, «Любоў Яравая» Канстанціна Транёва, «Партызаны» Кандрата Крапівы. 
У студзені тэатр адкрыў сезон прэм'ерай «Бронецягніка». Януш Вашкавец іграў камандзіра партызанскага атрада ў Прымор'і, Апалонія Дарэўская — падпольшчыцу-рэвалюцыянерку. А Пётра Куцыёнак выходзіў на сцэну ў масоўках: то ў шынялі белагвардзейца, то ў падранай сялянскай кашулі. 
Спектакль адыгралі, як заўсёды — блага. Затое ў перадавіцы газеты «Зара над Нёманам» тэатр на Гарадніцы быў ухвалены — «за ідэйны змест пастаноўкі, арыентацыю на інтарэсы працоўнага народа». 
Януша Вашкаўца выклікалі ў райкам, дзе таварыш Тартанберг растлумачыў: беспартыйны акцёр не можа граць ролі камуністаў, трэба ўступаць у партыю. Вашкавец нічога не меў супраць. Абы і надалей заставацца прэм'ер-артыстам тэатра, а яго жонцы — прымадоннай!
Неўзабаве «Зара над Нёманам» надрукавала артыкул, пад якім стаяла імя Вашкаўца. У публікацыі аўтар бэсціў буржуазны рэжым пілсудчыкаў, што прыгняталі працоўны народ і беларускую культуру, ды заклікаў дзеячаў мастацтва шчыльней згуртавацца вакол Камуністычнай партыі, кіравацца ў сваёй творчасці прагрэсіўнымі ідэямі Маркса-Энгельса-Леніна-Сталіна. 
Насамрэч Вашкавец ані радка не напісаў. Яго проста выклікалі ў райкам і загадалі падпісаць тэкст для газеты. Затое цяпер прэм'ер-артыст расхаджваў па калідорах тэатра з такім выглядам, быццам Бога за бараду трымае. 
Рана ён, аднак, надзімаўся, дарма напінаўся. Набліжалася пара, якую назавуць ёмістым і страшным слоўцам — «хапун».
* * *
На працягу зімы 1939–1940-га Наркамат унутраных спраў не драмаў. Яго супрацоўнікі дэталёва вывучылі архівы былой адміністрацыі, на іх падставе складалі спісы палітычна небяспечных і падазроных асоб. 
У сакавіку паводле тых спісаў арыштавалі ўсіх палякаў, хто займаў хоць нейкую адміністрацыйную пасаду ў папярэднія дваццаць гадоў — нават леснікоў. У красавіку — фабрыкантаў, памешчыкаў і ўладальнікаў магазінаў. У траўні — бежанцаў-яўрэяў, якія ўцяклі з акупіраванай немцамі Польшчы. У чэрвені — усіх, хто меў шляхецкі радавод. У ліпені — асаднікаў, уладальнікаў хутароў, рамеснікаў і гандляроў. У жніўні — усіх, хто ўваходзіў хоць у якую партыю або згуртаванне, не выключаючы членаў забароненых КПЗБ, Грамады, Таварыства беларускай мовы. У верасні — святароў, якія не паспелі схавацца.
Амаль усіх затрыманых абвінавацілі ў контррэвалюцыйнай дзейнасці, ботамі выбілі з іх прызнанне, прысудзілі да бестэрміновай высылкі. 
Штодня з гарадскога вакзала адыходзілі цягнікі, набітыя арыштантамі. Кожны трэці жыхар Наднямоння паехаў у тых цягніках у Сібір ці Казахстан.
Напрыканцы восені «хапун» прыпыніўся. Праўда, папаўзлі чуткі, што ўвесну арышты адновяцца. Маўляў, «органы» складаюць новыя спісы — тых, каго можна залічыць у так званую інтэлігенцыю: тых, хто атрымаў адукацыю ў польскіх гімназіях і, значыць, прасякнуты буржуазным духам.
Паколькі ўсе акцёры тэатра на Гарадніцы мелі сярэднюю адукацыю, то такія навіны нікога не парадавалі. Палова трупы не давала ім веры, другая палова ў роспачы піла гарэлку і чакала вырашэння свайго лёсу.
А ў валасах Януша Вашкаўца з'явілася сівізна. У новай пастаноўцы — «Крамлёўскіх курантах» Мікалая Пагодзіна — яму не далі ролі Леніна, на якую спадзяваўся, бы на індульгенцыю ад Савецкай улады. Замест таго атрымаў ролю святара-рэакцыянера, што яскрава сведчыла: ён ужо не прэм'ер-артыст. 
Не палепшыла настрой Вашкаўца і навіна з райкама — яго апякун таварыш Тартанберг арыштаваны, паколькі аказаўся брытанскім шпіёнам. Новы загадчык культурна-масавага аддзела не сімпатызаваў ані Янушу Вашкаўцу, ані наогул тэатру на Гарадніцы. Цяперашні кіраўнік, які раней узначальваў калгас у Паволжы, меў цвёрдае перакананне, што культуру працоўнаму народу прынясуць не тэатры ў гарадах, а новыя клубы ў вёсках.
Ад пастаяннага нервовага ўзрушэння дырэктар Бжэскі хадзіў па тэатры маўкліва-змрочны. Калі яго пра нешта пыталіся, цадзіў у адказ колькі слоўцаў, паціскаў плячыма ды бразгаў дзвярыма свайго кабінета. 
Экс-прэм'ер Вашкавец, наадварот, закатваў істэрыкі, безупынна з кімсьці спрачаўся, кагосьці бэсціў. Яшчэ і жонку пачаў абражаць. Некаторыя акцёры чулі — а потым, вядома, пераказалі ўсім — як у фае Вашкавец  схапіў Апалонію за локаць і вінаваціў у шлюбнай нявернасці.
— З кім жа я наставіла табе рогі? — баранілася Апалонія.
— З Куцыёнкам! — грамавы голас Вашкаўца, здаецца, чулі на вуліцы. 
— З чаго ты ўзяў? — ашаломлена спытала Дарэўская.
— Бачу, якія позіркі ён на цябе кідае!
Пасля спектакля Януш Вашкавец уварваўся ў грымёрку статыстаў і закрычаў на Куцыёнка, які змываў грым з твара:
— Калі не пакінеце маю жонку ў спакоі — сцеражыцеся!
Гледзячы міма яго, Куцыёнак ціха прамовіў:
— Страх з'ядае вашую душу, таварыш Вашкавец. Вы прыпісваеце жонцы свае хібы. А павінны шанаваць яе, як дарунак нябёсаў.
— Не смейце нат глядзець на Апалонію! — схіліўся да яго вуха Вашкавец. — Інакш знявечу! Вас і яе...
Куцыёнак маланкава так стукнуў Вашкаўцу ў сківіцу, што экс-прэм'ер паваліўся, грымнуўся патыліцай аб падлогу. Яшчэ і язык прыкусіў.
Енчачы, Вашкавец пацёгся ў грымёрку, дзе сядзела Дарэўская. Апалонія пашкадавала Януша, які, паводле яго расповеда, пацярпеў за сямейны гонар. Болей паміж мужам і жонкай тэма шлюбнай нявернасці не ўзнімалася.
* * *
Страх перад новым «хапуном» не знікаў.
Размаўляць на такую тэму з мужам Апалонія не магла — у Януша пачыналася істэрыка. З калегамі пра такое таксама не пагаворыш — хтосьці з іх абавязкова перакруціць яе словы, паведаміць на Левабярэжную. 
І аднойчы ў час рэпетыцыі пачуццё адзіноты, прыгнечанасці здалося Дарэўскай зусім невыносным. Яна адышла ад куліс, прысела ў паўзмроку на прыступку службовай лесвіцы ды ціха расплакалася. 
І раптам адчула — побач нехта ёсць. Выцерла слёзы, падняла вочы — убачыла Куцыёнка. У звычайнай паставе — крыху згорблены, схіліўшы галаву на плячо — статыст перамінаўся з нагі на нагу, а ў руках сціскаў мяшэчак.
— Ведаю, як часам бывае блага... — давёў Куцыёнак, працягнуўшы палатняны мяшэчак. — Тут зёлкі. Дапамогуць ад сардэчных узрушэнняў. Кідайце ў кіпень па тры шчопці штовечар. 
Дарэўская падзякавала, узяла прэзент, спытала пра набалелае:
— Мо самае горшае ўжо мінула? 
Статыст без усялякага аптымізму паглядзеў у вочы прымадонне, сказаў:
— Пяць тысяч гадоў таму егіпецкія фараоны зганялі на будаўніцтва пірамід-саркафагаў мноства рабоў. Дзве тысячы гадоў таму імператары Старажытнага Кітая гналі ўзводзіць Вялікую сцяну безліч нявольнікаў. Цяпер процьму вязняў вязуць на будоўлі за Урал... Векапомныя часіны спараджаюць недасягальныя мэты, невымерныя гвалт і прымус. Фараоны марылі перажыць час. Імператары Кітая — заваяваць свет. Камуністы — вызваліць усіх прыгнечаных. І нам з вамі выпала жыць у вялікую эпоху... 
— Што ж нам рабіць? — з надзеяй углядалася ў яго Апалонія.
— Стаіцца, — параіў Куцыёнак, — цішэй травы. 
— Вашая жыццёвая пазіцыі — гэта ціхмянасць авечкі, якая слухае, як на кухні востраць сякеру, — асудзіла Апалонія суразмоўцу.
* * *
Напрыканцы восені 1940-га ў тэатры на Гарадніцы амаль закацілася зорка Януша Вашкаўца. Затое надышла залатая часіна для Бенедыкта Зайца. Распараджэннем з райкама яму даручылі ролю Леніна.
Былы статыст тут жа заняў грымёрку Вашкаўца, павыкідваў у калідор асабістыя рэчы і касцюмы экс-прэм'ера. Затым набыў гарэлкі (адзіны прадукт, які не знікаў з паліц у крамах), зварыў бульбы і запрасіў Куцыёнка:
— Будзем святкаваць маё павышэнне, улазіны ў новую грымёрку.
— Ты ведаеш, Беня, я не п'ю, — млява адмаўляўся Пётра.
— Ты адзіны з трупы, каго запрашаю на застолле. Астатнімі пагарджаю. Як і яны мною раней грэбавалі... А Вашкаўца і яго жонку я наогул ненавіджу.
Заінтрыгаваны апошняй рэплікай, Куцыёнак пайшоў да яго ў грымёрку. Моўчкі еў вараную бульбу, а Заяц куляў у горла шклянку за шклянкай, дзяліўся планамі.
— А ці памятаеш, братка, як блага было пры Пілсудскім? — ап'янела варушыў языком Бенедыкт.
— Добра памятаю, — кіўнуў Пётра.
— Даносы дасылаў у дэфензіву стосамі, — пырскаў слінаю Заяц, — і на іх рэдка рэагавалі. А савецкія органы чытаюць мяне ўважліва. Сёння хтосьці плявузгае на мяне — пішу, і заўтра ён ужо на Левабярэжнай. Вось якая цяпер моц у маіх руках! — і сунуў пад нос Куцыёнку далоні.
Пётра задумліва разглядваў яго брудныя пазногці.
— Думаеш, як стаў я прэм'ерам? — хваліўся Заяц. — Органы ацанілі маю стараннасць. Пазванілі ў райкам. І вось я ўжо цар у тэатры. Маё слова, мой аловак тут усё вырашае... І ты так можаш!
— Што я магу? — прыкінуўся дурнем Куцыёнак.
— Дапамагчы мне. Будзем разам пісаць. Ты з лішкам кампенсуеш усё, чаго быў пазбаўлены. Будзеш граць галоўныя ролі. Маладзенькія актрысы вакол цябе будуць круціцца. Мы з табой паставім новага дырэктара...
— А навошта я табе, цару, патрэбны? 
— Аднаму такія справы рабіць цяжка, — уздыхнуў Заяц. — Мяркуеш, я не разумею, што раблю? Здараецца, уначы заснуць не магу. Бачу твары зняволеных... А калі ўдвух, то, пэўна, не так брыдка на сэрцы будзе! — і ўспрыняўшы маўклівасць Пётры за згоду, стаў планаваць: — Найперш арганізуем лісты ад імя працоўных наконт Вашкаўца. Ён, паскуда, мяне раней абражаў. Паплача цяпер на допытах. Затым прапішам і яго жоначку...
Куцыёнак абапёрся шчакой на далонь, засяроджана спытаў:
— А Дарэўская чым табе не дагадзіла? 
— Па-першае, членаў сем'яў ворагаў народа на волі не пакідаюць. Па-другое, калісьці я да яе заляцаўся. А яна ляшча мне дала, абразіла...
Куцыёнак падняўся так рэзка, што крэсла, на якім сядзеў, павалілася.
— Пагаворым пра гэта заўтра, Беня! — паляпаў па плячы Зайца. 
Увагнуў галаву ў плечы, прыадчыніў дзверы грымёркі, прасунуўся ў праём. І ад яго асцярожных рухаў чамусьці накаціла на Зайца хваля жаху.
* * *
Праз дзень тэатральная трупа ўскладала кветкі да труны, у якой ляжаў Бенедыкт Заяц. На твары нябожчыка застыў насцярожана-злосны выраз — нібы крыўдаваў, што пара яго прэм'ерства аказалася такой кароткай. 
Прычынай яго смерці, як шапталіся акцёры, была гарэліца. Перабраў яе, клятую, і калі вяртаўся з тэатра дадому, то раптам схапіўся за грудзі ды паваліўся ў лужыну каля падваротні. Судмедэкспертыза дыягнасціравала смерць ад сардэчнага прыступу.
На могілках з пранікнёнай прамовай ад імя калектыву тэатра выступіў Януш Вашкавец, ухваліў «сціплага і самаахвярнага падзвіжніка мастацтва».
— Таварыш Заяц заўсёды дбаў пра шчасце працоўнага народа! — грымеў голас Вашкаўца. — Верыў у ідэалы Вялікага Кастрычніка. Марыў, што аднойчы прыйдзе вызваленне з усходу. І вось наш край свабодны. А таварыша Зайца з намі няма... А ён жа быў мне сябрам! — і расчулена заплакаў.
Паколькі дата прэм'еры «Крамлёўскіх курантаў» набліжалася, а выканаўца ролі Леніна ляжаў у труне, то дырэктар Бжэскі — зразумела, са згоды райкама — зацвердзіў на вызваленую вакансію правадыра рэвалюцыі Януша Вашкаўца.
І гэтую ролю Вашкавец выканаў, як заўсёды, пасрэдна. Але спектакль быў ухвалены ў перадавіцы газеты «Зара над Нёманам». 
Нарэшце Вашкавец уздыхнуў з палёгкай: ён зноў прэм'ер, і ўлада яму сімпатызуе. Чаго яшчэ жадаць? Адно, каб болей нічога не змянялася! 
Аднак змены працягваліся. У касу тэатра на Гарадніцы замест субсідый з ваяводскага рахунку цяпер паступалі датацыі з гарадскога бюджэту. Замест рэжысёраў з Любліна і Гданьска ставіць спектаклі прыязджалі пастаноўшчыкі з Мінска і Кіева. Раней рэпертуар тэатра паўтараў афішы варшаўскіх і кракаўскіх тэатраў, цяпер — маскоўскіх і ленінградскіх. Раней начальства гнала гімназістаў у тэатр, каб засвойвалі польскую мову і культуру, цяпер выкладчыкі канваіравалі школьнікаў на Гарадніцу — каб прывучаліся да рускай мовы і пралетарскай культуры. Нязменнымі засталіся хіба што невысокі заробак акцёраў і нізкі мастацкі ўзровень спектакляў.
З пачатку 1941-га на чыгуначным вакзале штодня разгружаліся цягнікі з бронетэхнікай, гарматамі, пяхотай. Вакол горада ўтвараліся ваенныя гарадкі, абсталёўваліся аэрадромы, узводзіліся склады для тэхнікі ды ўзбраення.
У глядзельнай зале тэатра ўсё часцей можна было запрыкмеціць афіцэраў у гімнасцёрках з рознакаляровымі пятліцамі: малінавымі — пехацінцы, блакітнымі — авіятары, чорнымі – танкісты, сінімі – кавалерысты. 
Пасля спектакляў камандзіры цікавалі ля службовага выхаду маладых артыстак, праводзілі іх дадому. У прыватных размовах камандзіры пад вялікім сакрэтам прызнаваліся — артысткі, вядома, пераказвалі сяброўкам у трупе — што ў ліпені пачнецца вайна, і наднёманская групоўка памкнецца на захад — да Рэйна, а потым аж да Ла-Манша.
Вайна і пачалася ўлетку. Але ніхто ў Наднямонні не мог прадбачыць, што Чырвоная Армія не пойдзе на захад, а пакоціцца на ўсход.
