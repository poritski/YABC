«Прозвішчы тутэйшыя...»
...Дзяцінства маё прайшло ў вёсцы. Мова паўсюль — родная, беларуская, школа — проста выдатная.
Пасля яе быў педінстытут імя Горкага, жыццё ў сталіцы, дарэчы — на вуліцы Энгельса. Гэта — цэнтр, прыезджых шмат, таму і ў мяне ўжо нехта пытае, дзе што знаходзіцца, як прайсці? А я ж пажыла ўжо ў Мінску і ведаю. Я ветліва адказваю што гэта, напрыклад, «побач, на рагу вуліц...». У адказ — смех.
Пасля інстытута працую настаўніцай рускай мовы, але ў паўсядзёнцы, ну зразумела ж, гавару на беларускай. Адкуль папрокі — кшталту, «как вы можете преподавать русский, если так разговариваете!». Баранюся, кажу, што сваячка выкладае англійскую, то ёй што — на англійскай тады размаўляць?
А наогул — мы цікавыя людзі: называем сябе беларусамі, а па-беларуску гаварыць саромеемся, баімся, каб не пасмяяўся хто. Ёсць, напэўна ж, з чаго, бо мову сваю мы толкам не ведаем.
Але мне пры гэтым вось што дзіўна — акурат таксама мы не ведаем рускай, але гаворым.
Я некалі жыла на кватэры ў сваякоў і гаспадар, карэнны расіянін, досыць часта прасіў: «Ну пагавары па-свойму... Паслухаю, усё роўна, як у Купалаўскі тэатр схаджу».
Цяпер артысты таго тэатра, не раз чула, даюць інтэрв'ю па-руску. Роднай мовы ці не адна Марыя Захарэвіч трымаецца?
Цікава па радыё, па тэлебачанні слухаць іншых дзеячаў — дэпутатаў, кіраўнікоў прадпрыемстваў. Прозвішчы, лічы, спрэс у іх нашы, тутэйшыя: калі не самі, то бацькі — дакладна з глыбінкі, з вёсак, з хат... А выйшлі адтуль — і ўсё. Як адрэзала. Здаецца, па-англійску ў іх нешта спытай — па-англійску адкажуць, а вось па-свойму, па-беларуску — не.
Чаго тады чакаць ад дзяцей, ад моладзі, калі ў нашай школцы, у вёсцы, выкладаецца ўсё не па-беларуску?
Л.П. Маргелава, в. Мажа, Капыльскі раён
в. Мажа, Капыльскі раён 

