Работы ў садзе ў жніўні
У другой палове лета пладовыя дрэвы, кусты, суніцы закладваюць кветкавыя пупышкі на наступны год — рыхтуецца будучы ўраджай. Важна, каб у гэты час дрэвы не галадалі, не былі аслаблены лішкам ураджаю, не трэба, каб многа сіл аддавалі маладым парасткам.
Падкормкі азотам трэба спыніць. Пакінуць пазакаранёвыя падкормкі суперфасфатам (па лістах). Яны паскараюць выспяванне кветкавых пупышак. Для гэтага 150—200 г суперфасфату настойваюць суткі ў вядры з вадой. Прыствольныя кругі можна паліць растворам мікраэлементаў для найлепшага сілкавання пупышак. У гэты час галоўную каштоўнасць маюць кобальт, малібдэн і бор (на этыкетцы павінны быць ўказаны гэтыя мікраэлементы).
Ва ўмовах кароткага лета кончыкі парасткаў маліны, агрэсту, чорных парэчак ды і яблыні з грушай таксама можна прышчыкнуць для лепшага выспявання.
Прамыя сонечныя промні садзейнічаюць выспяванню парасткаў. Своечасова абразайце секатарам усе непатрэбныя галінкі на пладовых дрэвах. Як мага раней выразайце лішнія зялёныя парасткі ў маліны, каб яны не зацямнялі кусты.
Пустазелле пад дрэвамі і кустамі лепш ператварыць у мульчу. Калі вы не можаце траціць на гэта сілы, накрыйце прыствольныя кругі любым святлонепранікальным матэрыялам. На думку садаводаў, гэта можа быць цёмны лутрасіл: ён лёгкі і даўгавечны.
Загадзя падрыхтуйце месца для восеньскай пасадкі саджанцаў. Напоўніце ўгнаеннямі пасадачныя ямы, правядзіце вапнаванне глебы.
Пры перасадцы буйных саджанцаў з лістамі вельмі важна зменшыць выпарэнне ўкарочаных галінак. Для гэтага на кожную галінку можна надзець празрысты мяшок, завязаўшы яго не знізу, а зверху, інакш галінкі перагрэюцца на сонцы. Гэты прыём павялічвае прыжывальнасць саджанцаў.
Не дазваляйце адрастаць прыкаранёвым парасткам у дрэў: яны развіваюцца за кошт кроны. 

