«Голас Радзімы», №.31 (3103), чацвер, 21 жніўня, 2008
Мы памятаем... Чарнобыльскія падзеі адлюстраваны ў музейнай экспазіцыі ў Брагіне.
Перш за ўсё экспазіцыя прысвечана герою-пажарніку, ураджэнцу Брагінскага раёна Гомельскай вобласці, Герою Украіны Васілю Ігнаценку. У ноч з 25 на 26 красавіка 1986 года, калі ўспыхнуў пажар на чацвёртым энергаблоку Чарнобыльскай АЭС, ён быў у ліку першых, хто падняліся на дах палаючага рэактара. “Гэтыя трагічныя падзеі і паслужылі асновай для стварэння новай залы музея”, — растлумачылі спецыялісты.
Сярод прадстаўленых экспанатаў — фотадакументы, кнігі аб подзвігу Васіля Ігнаценкі, карціны беларускіх мастакоў, а таксама матэрыялы аб міжнародным супрацоўніцтве па чарнобыльскай тэматыцы. У зале музея знаходзіцца зменшаная копія бюста героя-пажарніка (арыгінальная аўтарская работа ўсталявана на цэнтральнай плошчы Брагіна), а таксама відэаматэрыялы, якія апавядаюць аб аварыі на ЧАЭС. Цяпер у фондах музея знаходзіцца дзесяць відэафільмаў, якія распавядаюць аб чарнобыльскай катастрофе і яе героях. Хроніку тых падзей могуць убачыць наведвальнікі музея ў спецыяльна абсталяванай дэманстрацыйнай зале.
Ідэя “залы Ігнаценкі” распрацавана паводле праекта міжнароднай Праграмы “Супрацоўніцтва для рэабілітацыі” (CORE) пры ўдзеле Беларускай праваслаўнай царквы, аддзела культуры Брагінскага райвыканкама, Гомельскага абласнога ўпраўлення Міністэрства па надзвычайных сітуацыях.
Таццяна Шуркілава 

