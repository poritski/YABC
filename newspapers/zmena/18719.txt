Узнагароды ад БРСМ выдатнiкам правапарадку
Чарговая ўзнагарода хутка з'явiцца ў Беларускага рэспублiканскага саюза моладзi: ужо распрацаваны эскiз нагруднага знака "За
адзнаку ў ахове грамадскага парадку".
Ім будуць узнагароджвацца ваеннаслужачыя ўнутраных войскаў, супрацоўнiкi органаў i падраздзяленняў Мiнiстэрства ўнутраных спраў, члены маладзёжных атрадаў аховы правапарадку i добраахвотных дружын з лiку актыву БРСМ, якiя праявiлi мужнасць i адвагу пры выкананнi воiнскага i службовага абавязку, за смелыя дзеяннi пры забеспячэннi грамадскага парадку, за затрыманне правапарушальнiкаў i праяўленыя пры гэтым смеласць i рашучасць; за арганiзацыю прафiлактычнай работы па папярэджаннi правапарушэнняў сярод падлеткаў i моладзi. Эскiз узнагароды ўхвалены пастановай Бюро Цэнтральнага камiтэта БРСМ i накiраваны на экспертызу ў Геральдычны савет пры Прэзiдэнце Беларусi.
Дарэчы, трэба адзначыць, што ў мiнулыя гады распрацаваны, заснаваны, выраблены i ўручаны нагрудны знак "Воiнская доблесць". Iм узнагароджваюцца ваеннаслужачыя Узброеных Сiлаў, якiя праявiлi мужнасць i адвагу пры выкананнi воiнскага абавязку, дасягнулi высокiх паказчыкаў у падтрыманнi воiнскай дысцыплiны, асваеннi воiнскай спецыяльнасцi, якiя бяруць актыўны ўдзел у грамадзянска-патрыятычным выхаваннi ваеннаслужачых, прызыўной i дапрызыўной моладзi.
Нагрудным знакам "За поспехi ў працы" ўзнагароджваюцца маладыя спецыялiсты прамысловых, сельскагаспадарчых прадпрыемстваў, iншых арганiзацый i ўстаноў, якiя дабiваюцца высокiх вынiкаў у працы, уносяць значны ўклад у развiццё народнай гаспадаркi, прамысловасцi, адукацыi i культуры i бяруць самы актыўны ўдзел у дзейнасцi БРСМ. А новая ўзнагарода пакуль яшчэ чакае сваiх герояў.
Святлана Сухарко. 

