Рэпарцёр атрымаў заданне... Наведаць Юрыдычную клінiку,
дзе можна атрымаць прышчэпку ад прававой "непадкаванасцi"
— Людзi, якiя ўпершыню чуюць назву "Юрыдычная клiнiка", звычайна крыху губляюцца, — усмiхаецца Любоў Краснiцкая, яе загадчыца, бо прызвычаiлiся чуць слова "клiнiка" ў медыцынскай сферы. Проста не ўсе ведаюць, што гэтае слова азначае "атрыманне ведаў на практыцы".
Крыху гiсторыi
Упершыню тэрмiн "юрыдычная клiнiка" выкарыстаў у 1881 годзе ў адным з часопiсаў нямецкi прафесар Фромгольд. Ен зрабiў акцэнт на карысць, якую прыносiць для медыцынскай практыкi iснаванне клiнiк пры медыцынскiх факультэтах i акадэмiях. Аўтар прапанаваў па аналогii стварыць клiнiкi пры юрыдычных ВНУ, дзе студэнты не разбiралi б пад кiраўнiцтвам прафесараў не выдуманыя або аджыўшыя юрыдычныя задачкi, а аказвалi б непасрэдную дапамогу людзям, займаючыся iх рэальнымi прававымi праблемамi.
Першыя юрыдычныя клiнiкi з'явiлiся ў Амерыцы. Хутка яны набылi распаўсюджанне ў Расii, Польшчы, ва Украiне. А вось на радзiме iдэi, у Германii, да iх паставiлiся не вельмi станоўча.
У нашай жа краiне сёння дзейнiчаюць 11 такiх клiнiк пры юрыдычных факультэтах унiверсiтэтаў. Чатыры з iх працуюць у Мiнску.
Адным стрэлам...
Навучальная лабараторыя "Юрыдычная клiнiка" юрфака БДУ з'явiлася у рамках праекта праграмы развiцця ААН у Рэспублiцы Беларусь "Юрыдычная клiнiка ў Беларускiм дзяржаўным унiверсiтэце" у снежнi 2000 года. Праект увасобiўся ў жыццё праз тры гады для таго, каб даць практыку тэарэтычным навыкам працы юрыста, выхаваць важныя у далейшай кар'еры якасцi студэнтам старэйшых курсаў.
— Клiнiка створаная ў першую чаргу для студэнтаў, — расказвае Любоў Краснiцкая. — Гэта навучальная лабараторыя, дзе будучы правазнаўца мае магчымасць прымянiць свае веды на практыцы, папоўнiць свой запас новымi ведамi, навучыцца кантактаваць з клiентам. У гэтым заключаецца адукацыйная мэта Юрыдычнай клiнiкi. Сацыяльная ж мэта — даць маламаёмасным людзям, у якiх няма сродкаў на адваката, бясплатную юрыдычную кансультацыю па хвалюючым iх пытаннi.
Прававая дапамога ў клiнiцы аказваецца па сiстэме "другаснага прыёму". Пры першай сустрэчы студэнт атрымлiвае ад клiента ўсю неабходную iнфармацыю па сiтуацыi, якая патрабуе рашэння. Затым самастойна вывучае нарматыўны матэрыял i складае дакументы прававога характару. Пасля гэтага ён кансультуецца з выкладчыкам, якi правярае правiльнасць вырашэння пытання. Прычым выкладчык толькi паказвае, дзе памылка, калi яна ёсць, але не называе яе, бо яго задача — не пазбавiць самастойнасцi, а перасцерагчы студэнта ад магчымых памылак.
Такiм чынам, усю працу робiць студэнт. І толькi пасля гэтага прызначае клiенту час другаснага прыёму i дае кансультацыю з улiкам заўваг i прапаноў свайго кiраўнiка. Такая сiстэма дазваляе кантраляваць дзейнасць будучых юрыстаў i забяспечваць аказанне правiльнай i квалiфiкаванай прававой дапамогi.
— Хачу звярнуць увагу на тое, што мы не даём афiцыйных юрыдычных кансультацый, а з'яўляемся толькi навучальнай лабараторыяй для студэнтаў, — акцэнтуе ўвагу Любоў Мiкалаеўна. — Юрклiнiка не мае паўнамоцтваў выносiць афiцыйныя заключэннi. Усе нашы заключэннi маюць рэкамендацыйны характар. Мы падбiраем для клiента варыянты рашэнняў, расказваем аб плюсах i мiнусах кожнага варыянта. Знаходзiм неабходныя нормы, кансультуем па заканадаўстве, дапамагаем складаць дакументы юрыдычнага характару, растлумачваем парадак дзеянняў пры абароне iнтарэсаў грамадзян у дзяржаўных органах. А калi справа вельмi складаная, раiм звярнуцца да прафесiйнага юрыста.
Дзецi Фемiды
Сёння ў Юрыдычнай клiнiцы займаюцца 18 студэнтаў. Трапiць сюды можна толькi ў другiм семестры трэцяга курса пасля папярэднягя адбору. Пасля курса заняткаў па рабоце з клiентам можна прыступiць да працы ў якасцi кансультантаў. Усё на добраахвотнай i бясплатнай аснове.
— Усе навыкi, якiя студэнт атрымлiвае тут, абавязкова спатрэбяцца яму ў далейшай юрыдычнай дзейнасцi. Гэта своеасаблiвы зачын на будучыню, — гаворыць загадчыца Юрклiнiкi. — Растлумачваючы дзеючае заканадаўства грамадзянам, кансультанты вучацца пiсаць i гаварыць мовай, зразумелай не юрысту. У iх выпрацоўваюцца навыкi iнтэрв'юявання i кансультавання клiентаў, аналiзу матэрыялаў справы. Яны асвойваюць тэхнiку юрыдычнага пiсьма, афармлення дакументаў. Усё гэта эфектыўна засвойваецца падчас ролевых гульняў, вырашэння праблемных сiтуацый з выкарыстаннем iншых не менш цiкавых педагагiчных прыёмаў.
Як прыклад: з мiнулага года юныя правазнаўцы пачалi праводзiць выязныя заняткi для школьнiкаў i насельнiкаў школ-iнтэрнатаў. Курс уключае 10 iнтэрактыўных заняткаў па розных прававых тэмах.
Любоў Мiкалаеўна працягвае:
— Дзякуючы такой дзейнасцi, кожны наш студэнт здолее навучыцца прамоўнiцкаму майстэрству, утрымлiванню ўвагi аўдыторыi, навучыцца тлумачыць нормы заканадаўства даступна. А таксама набудзе ўменне стасункаў са школьнiкамi, зможа паспрабаваць сябе ў якасцi выкладчыка асноў права.
I старому, i малому...
Абсалютная большасць пытанняў (75-80 працэнтаў), з якiмi прыходзяць у клiнiку, — жыллёвыя пытаннi: падзел кватэры пры разводзе, пастаноўка на чаргу, будаўнiцтва або знос жылля... Часта людзi звяртаюцца з просьбай дапамагчы аформiць распiскi, заявы, звароты ў розныя iнстанцыi. Есць i "сезонныя" пытаннi — увосень прыходзiць шмат студэнтаў пракансультавацца па размеркаваннi. Клiнiка таксама аказвае юрыдычную дапамогу ў выглядзе пiсьмовых кансультацый асобам, якiя адбываюць пакаранне ў выглядзе пазбаўлення волi. З адным толькi абмежаваннем: кансультацыя даецца толькi па механiзмах звароту ў тыя або iншыя органы, крымiнальныя справы ў клiнiцы не разглядаюцца.
— Часцей за ўсё да нас звяртаюцца студэнты i пенсiянеры. Аднак мы аказваем бясплатную юрыдычную дапамогу i астатнiм малазабяспечаным катэгорыям грамадзян — iнвалiдам, сiротам, шматдзетным мацi. Не адказваем нiкому. Мы працуем кожны дзень, акрамя выхадных, святочных дзён i падчас студэнцкiх вакацый. Будзем рады кожнаму клiенту, бо для нас гэта набыццё новага вопыту, а для клiента, зразумела, — прававая дапамога па яго пытаннi.
Запiсацца на прыём можна па тэлефоне 209-55-23.
Таццяна Данiлушкiна,
студэнтка 4-га курса
Iнстытута журналiстыкi БДУ. 

