Бальныя танцы: перажыткi мiнулага або сучасная тэндэнцыя?
Выпрабавана на сабе
Наш карэспандэнт спасцiгаў асновы бальных танцаў.
Цяжка ўявiць апошнi школьны званок без вальса. Гэта ўжо традыцыя, калi выпускнiкi на апошняй лiнейцы кружаць у танцы. Праўда, сярод маiх аднакласнiкаў нiхто не ўмеў танцаваць вальс. Ды нiхто нават i не хацеў навучыцца гэтаму. Я не быў выключэннем. Толькi цяпер, праз некалькi гадоў пасля школы, у мяне з'явiлася жаданне навучыцца танцаваць вальс. А тут i выпадак надарыўся: мая знаёмая Лена набiрала групу для навучання бальным танцам. Я доўга не разважаў. Да таго ж нiколi не быў фанатам сучасных маладзёжных накiрункаў у танцах, заўсёды раздражнялi нейкiя iх незразумелыя рухi.
Першыя няўдачы i поспехi
Заняткi ўжо iшлi каля месяца. Я трохi спазнiўся. Усяго было сямнаццаць чалавек: дванаццаць дзяўчат i пяць хлопцаў (я быў шостым).
— Нiчога, мы цябе навучым усяму, чаму самi навучылiся за гэты час. Да таго ж тут сабралiся ўсе, хто раней наогул не ўмеў танцаваць той жа вальс. Так што не хвалюйся, усё атрымаецца, мы ж не рыхтуем чэмпiёнаў свету па бальных танцах, — супакойвае мяне Лена. — І не звяртай увагi на тое, што ў нас больш дзяўчат, чым хлопцаў. Звычайна так i бывае. Ты будзеш танцаваць з Марынай!.
Марына таксама нядаўна пачала займацца танцамi, таму мы былi ў роўных ўмовах.
— Справа ў тым, што ў мяне два месцы працы. Часам так стамляюся, што ледзь прыходжу дахаты. Але на танцах я проста адпачываю. Так прыемна! Мне вельмi падабаецца. Праўда, я яшчэ не зусiм добра танцую, — нiбы апраўдваецца Марына.
Заняткi пачалiся з размiнкi.
— Трэба размяцца, каб не пашкодзiць арганiзм, — вучыць Лена.
Прызнацца, я нават паспеў стамiцца за некалькi хвiлiн. Не прывык я да такiх нагрузак. Але нiкому не прызнаўся, сорамна было б. Мне пашанцавала, якраз у гэты вечар мы вучылiся танцаваць вальс. Бедная Марына, колькi разоў я ступаў ёй на ногi i збiўся з лiку, колькi разоў сказаў ёй "прабач". Забягаючы крыху наперад, скажу, што навучыцца танцаваць вальс для мяне не было складана. У хуткiм часе я мог прадэманстраваць свае навыкi ўсiм ахвотным. I такая магчымасць у мяне з'явiлася. Наперадзе быў сапраўдны баль.
Як я стаў каралём балю,
а потым антыкаралём
Мяне запрасiлi на баль. Безумоўна, перад гэтым я яшчэ крыху патрэнiраваўся танцаваць вальс. Усё было па правiлах. Дзяўчаты прыйшлi ў сукенках. Самым цiкавым у гэты вечар стаў конкурс, у якiм павiнна была перамагчы адна пара. У вынiку каралём i каралевай балю сталi мы з Марынай. Было прыемна. У гэты вечар поспех быў на маiм баку.
— Сяргей, заўтра вечарам трэба выступiць на паказальных выступленнях. Ты згодзен? — спытала ў мяне Лена. Мне нiчога не заставалася, як пагадзiцца.
Трэба было выступаць перад вялiкай аўдыторыяй, у зале было чалавек пяцьдзесят. Аказалася, што ў апошнi момант усе з нашай групы адмовiлiся, таму танцаваць давялося мне з Ленай.
— Не хвалюйся, усё будзе добра. У любым выпадку ўсмiхайся, нават калi нiчога не будзе атрымлiвацца.
Але хваляванне адбiлася на танцы. Я выбраў вельмi хуткi тэмп. У вынiку мы з Ленай збiлiся пад агульны смех залы. Адчуваў пасля гэтага я сябе не вельмi добра. Але паказальныя выступленнi далi вынiк, да нас на заняткi прыйшло яшчэ чатыры чалавекi.
Мае далейшыя заняткi
Нашы заняткi працягвалiся. Наперадзе быў рок-н-рол. Прызнацца, я думаў, што на вывучэнне аднаго танца ў мяне пойдзе дзесьцi паўгода. Да таго ж я пачынаў займацца не з першага занятку, сёе-тое прапусцiў. Але да канца другога тыдня я ўжо сяк-так танчыў ча-ча-ча i рок-н-рол, вывучыў базавыя элементы. Я зразумеў толькi адно: бальнымi танцамi буду займацца ў любым выпадку. Так яно i адбылося. Заняткi праходзяць два разы на тыдзень. Вядома, заўсёды знаходзяцца важныя справы, якiя перашкаджаюць пайсцi. Але адкладаю ўсё на потым, iду танцаваць. Гэтыя паўтары гадзiны iмгненна пралятаюць, нават не прыкмячаеш, проста пра ўсё на свеце забываеш.
Прайшоў месяц з таго моманту, калi я пачынаў займацца бальнымi танцамi. За гэты час я навучыўся танчыць венскi вальс, румбу, ча-ча-ча i рок-н-рол. Безумоўна, прафесiяналам назваць мяне цяжка. Але пагадзiцеся, адзiн пералiк чаго варты.
— Едзем на чэмпiянат Беларусi па бальных танцах! — жартуе Лена.
— Можа, у наступным годзе? — адказваю.
Меркаваннi пачынаючых танцораў:
Сяргей:
— Няма нiчога больш сумнага, чым вучыцца танчыць бальныя танцы. Спачатку ты поўны запалу, ты гатовы гадзiнамi развучваць складаныя рухi, не адыходзiш ад люстэрка i нават набываеш сапраўдныя танцавальныя туфлi. Ты прыходзiш у залу, упарта робiш размiнку, потым упэўненымi крокамi пераходзiш да простых рухаў, паўтараючы за выкладчыкам крок-паварот-крок-паварот. I так гадзiну запар. Да канца заняткаў ты праклiнаеш сябе за страчаны час i з жахам уяўляеш, як заўтра будуць балець ногi.
Святлана:
— Танчыць бальныя танцы стала зусiм нядаўна. Але ўжо цяпер ёсць поспехi. Я часам нават шкадую, што бацькi не аддалi мяне ў харэаграфiчную школу. Да нядаўняга часу я толькi глядзела за выступленнямi прафесiйных танцораў. Але наступiў такi момант, калi зразумела, што сама магу i хачу займацца бальнымi танцамi. А большасць людзей танцаваць не ўмеюць, таму толькi глядзяць на прафесiйныя выступленнi. У многiх не хапае нi сiлаў, нi жадання, нi часу, каб самiм пайсцi танцаваць. Да таго ж многiя лiчаць, што сёння зусiм неабавязкова i нецiкава танцаваць бальныя танцы.
Алег:
— Асабiста я не магу нават глядзець на тое, як танцуюць бальныя танцы, не кажучы пра тое, каб самому паспрабаваць заняцца iмi. Мне здаецца, што ўсё гэта ўжо мала каму цiкава, усё сышло ў мiнулае. Цяпер папулярныя зусiм iншыя танцы. Хоць не ад папулярнасцi ўсё залежыць... Магчыма, не адмаўляю, у будучынi мне самому захочацца навучыцца танцаваць бальныя танцы. Але гэта будзе потым.
Замест высноў
Дагэтуль працягваю хадзiць на бальныя танцы. Мне вельмi цiкава. Два разы на тыдзень я магу дазволiць сабе адпачыць, забыцца аб надзённых праблемах. Больш цiкавы занятак мне складана знайсцi. Танец — гэта рух, само жыццё. Няхай хтосьцi кажа, што бальныя танцы — гэта перажытак мiнулага. Пагаджуся, што яны не так папулярныя, як раней, але гэта нiяк не перашкаджае iснаванню падобных гурткоў. Да таго ж часта праводзяцца розныя мiжнародныя спаборнiцтвы па бальных танцах. I варта зазначыць, што падобныя мерапрыемствы выклiкаюць вялiкую цiкавасць у гледачоў. Пагадзiцеся, прыемна пасядзець i паглядзець, як хораша танцуюць хлопцы i дзяўчаты. I паверце, самiм танцаваць яшчэ больш цiкава. Гэта адназначна. Трэба адзiн раз паспрабаваць, i тады вы ўсё зразумееце.
Сяргей Дзевятоўскi. 

