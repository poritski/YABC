Пiянiна для Чырвонай змены
Вам можа здацца, што клавiшны музычны iнструмент не мае нiякага дачынення да беларускай маладзёжнай газеты. І вы будзеце мець рацыю. Проста Пiянiна i Чырвоная змена — гэта назвы вёсак, якiя размясцiлiся на ўзгорыстых прасторах Дзяржынскага раёна.
З кожнай новай спадарожкай усё далей i далей аддаляюся ад горада ў глыб раёна. З кожнай новай вёскай прыкмет цывiлiзацыi становiцца менш i менш.
"Праз пяць кiламетраў падымешся на горку i звернеш налева ў лес", — папярэджвае спадарожнiк. Узнiкае пытанне: з якой горкi зварочваць? Тут iх мiльён! Ды i кiламетрамера ў мяне няма. Нельга спадзявацца на ўказальныя знакi, калi трапляеш у такую аддаленую частку раёна: iх тут проста няма! Даводзiцца кiравацца парадамi мясцовага насельнiцтва, якога тут зусiм нягуста. На шчасце, сустракаю працаўнiкоў калгаса, якiя ведаюць усе навакольныя дарогi.
Асфальтавае пакрыццё скончылася чатыры кiламетры таму. Прасёлкавая дарога ўшчэнт разбiтая трактарамi. Праехаць на машыне тут цяжка, не кажучы аб пешай прагулцы, якая выпала на мае ногi. Да ўсiх нязручнасцяў — халодны асеннi дождж, якi зрабiў дарогу суцэльнай граззю.
За гарой пачуўся шум матора. У працаўнiкоў вёскi ў сезон амаль няма выхадных. Таму i сельскагаспадарчая тэхнiка ходзiць "на краi свету", як па раскладзе. Я не памылiўся: удалечынi паказаўся "браточак "Беларус"!
Чырвоная Змена — гэта не толькi газета
Трактарыст высадзiў мяне ў вёсцы з тыповай прасавецкай назвай. Шырокая вулiца, абапал якой раскiнулiся жылыя пабудовы. З часоў СССР тут мала што змянiлася. Толькi замест драўляных вясковых хат цяпер будуюцца загарадныя дамы, у асноўнай масе — мiнскiх "дачнiкаў". Усё ж астатняе — спадчына былой магутнай дзяржавы: разбiтая дарога, паваленыя платы, адсутнасць водаправода i газу. Нават шырокая вулiца — праява савецкай маштабнасцi ва ўсiм!
Раней на месцы цяперашняй вёсцы былi раскiданы хутары. Пасля ўсталявання савецкай ўлады хутары аб'ядналiся. Цяжка было знайсцi яшчэ людзей, акрамя сялян, якiя настолькi паверылi ў iдэi Рэвалюцыi. Вось i далi назву новаму паселiшчу Змена з моднай на той час чырвонай афарбоўкай. Назва захавалася i сёння.
Мясцовых жыхароў знайсцi ў Чырвонай Змене цяжка. Усiх старажылаў можна пералiчыць на пальцах адной рукi. Вымiрае вёска. Дачнiкi пераязджаюць на пастаяннае месца жыхарства сюды не хочуць.
У канцы вёсцы я сустрэў Раiсу Мiхайлаўну, карэнную жыхарку Чырвонай Змены.
— Я жыву тут з самага дзяцiнства. Пра нашу вёску нiхто нiколi не чуў. Усе называлi Пiянiна, як суседнюю вёску. Гадоў дзесяць таму павесiлi дарожны знак, дык цяпер усе дзiвяцца, што за новае паселiшча такое? — расказвае Раiса Мiхайлаўна.
Iнфраструктура ў вёсцы адсутнiчае. Два разы на тыдзень прыязджае аўтакрама. Прыгарадны аўтобус ходзiць толькi па выхадных. "Чырвоную змену" тут таксама не чытаюць: па-першае, няма пошты, па-другое — няма тых, для каго газета прызначаецца.
— Мне хапае ўсяго. Ёсць свая гаспадарка, — гаворыць Раiса Мiхайлаўна. — Што сама не зраблю — сын дапаможа. Ён у мяне пажарнiкам у Путчыне працуе.
Па медыцынскую дапамогу жанчына не звяртаецца. Нядаўна з Мiнска ў вёску прыязджалi абследаваць жыхароў. Сказалi, усё добра. З Дзяржынска таксама часам наведваюцца медыкi.
У раённым цэнтры "мясцовыя" не бываюць. Прывыклi жыць на сваёй малой радзiме. Усё iх задавальняе. А дзесьцi там, за рэчкай, у суседняй вёсцы кiпiць аграгарадоцкае жыццё...
Мелодыя Пiянiна
Побач з Чырвонай Зменай — вёска Пiянiна, цяпер ужо яшчэ адзiн дачны пасёлак. Такая музычная назва з'явiлася з цягам часу. Раней на гэтым месцы быў лес. Прыйшлi людзi, лес ссеклi, а на пнях, якiя засталiся, заснавалi пасяленне. Адсюль i назва пайшла: пабудаваная на пнях. Але гэта рэч спрэчная.
Ёсць i iншая версiя паходжання назвы. Кажуць, што раней жыхары любiлi выпiць, таму празвалi гэтае месца П'янiна. Не спадабалася нашчадкам гэта i вырашылi перайменаваць у Пiянiна.
Гiсторыя Чырвонай Змены пачыналася менавiта з гэтай вёскi, больш старажытнай. Доўгiя гады жыхары нават не хацелi прызнаваць асобнае пасяленне. Але гiсторыя распарадзiлася iнакш.
— Тут нiкога са старажылаў не засталося, — распавядае ўраджэнка вёскi, цяпер жыхарка Мiнска. — Летась памерлi i мае бацькi. Я прыязджаю сюды толькi ў сезон. Хораша тут. Рэчка, горы. Асалода! Няма лепшага месца для адпачынку!"
Машыны з мiнскiмi нумарамi акупавалi тутэйшыя мясцiны. Водар шашлыка разносiцца ў паветры. Даўно знiк тут водар сапраўднай беларускай вёсцы.
— Цяпер вёска ўжо не тая, — працягвае расказваць жанчына. Усе памерлi. Зямлю скупiлi iншыя людзi. Дарэчы, кошт соткi — 35 долараў. Не такiя i малыя грошы. Дачнiкаў прыцягвае сюды прыгажосць прыроды. Шкада толькi, што рэчка ўжо не тая. Тут правялi мелiярацыю. Адразу вада сышла. Раней рыбу цягалi сеткамi, а цяпер нiчога не зловiш.
Хаты пакрысе пачынаюць зарастаць мохам. Старыя чаравiкi, забытыя на плоце, вiсяць, вiдаць, з савецкiх часоў. Жыццё спыняецца.
— Пiянiна, не проста назва, — тлумачыць жанчына. — Памятаю яшчэ, як усёй вёскай збiралiся на святы, кожны ўмеў на чымсьцi граць. Прыслухайцеся. I сёння яшчэ чутны спевы на вулiцы.
Я пакiдаю вёскi Пiянiна i Чырвоная Змена, з нейкай машыны даносяцца вясёлыя спевы Веркi Сярдзючкi. А тым часам сваю мелодыю навявае восеньскi халодны вецер...
Уладзiслаў Кузьмiн. 
