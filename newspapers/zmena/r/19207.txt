Як я прадаваў памідоры
Выпрабавана на сабе
Карэспандэнт "Чырвонай змены" ў чарговы раз змянiў прафесiю. Працаваў ён прадаўцом.
Як я ўладкоўваўся на працу
Не, гэтым разам у мяне не было доўгiх пошукаў патрэбнай вакансii, як i працяглых гутарак... Не давялося нават шукаць прапаноў, каб уладкавацца працаваць. Праца знайшла мяне сама.
Як вы ўяўляеце работу прадаўца? Асабiста мне раней гэтая прафесiя здавалася не толькi цiкавай, але i вельмi прывабнай. Стаiш сабе, ды прадаеш тавар. Можна i кнiгу пачытаць у вольны час. Толькi трэба заўсёды ўсмiхацца пакупнiкам.
У адны з выхадных я адправiўся ў госцi да сваёй бабулi. Аказалася, што сёлета ў яе вялiкi ўраджай таматаў.
— І што я буду з iмi рабiць? Ужо i суседзям частку раздала, i нiкому яны ўжо не патрэбныя. Выкiдваць, цi што?
— Як выкiдваць? Гэта ж твая праца! — кажу я.
Наша гутарка пачула суседка, якая прапанавала адвезцi гароднiну на рынак.
— Пастаiш, Сяргей, ды i прадасi за дзень. У выхадныя людзей шмат на рынку,—сцвярджала яна. — Сама часта езджу тое-сёе прадаваць.
Бабулi не вельмi спадабалася прапанова, але мяне гэтая iдэя зацiкавiла.
Прывiтанне, рынак!
Што я магу з сабою зрабiць, калi мяне заўсёды вабiць усё новае. Вось i на гэты раз я не ўтрымаўся ад магчымасцi пагандляваць на рынку таматамi. Для гэтага мне трэба было ўстаць у пяць гадзiн ранiцы, каб паспець на цягнiк. Бабуля ўжо сабрала мне сумку з таварам.
Такiм чынам, я ў цягнiку. Праз сарок хвiлiн прыбываю ў горад Н. Iду на рынак, якi адкрываецца ў сем гадзiн. Падыходзячы, бачу, што народ ужо чакае адкрыцця.
— Саша, глядзi, каб паспеў заняць месца за тым столiкам, — гаварыла жанчына хлопцу, якi вiсеў на плоце. Вiсеў у прамым сэнсе слова.
"Не, я не буду пераскокваць праз плот, гэта ж некультурна", — падумаў я. Аб тым, як жа я памыляўся, зразумеў пазней. Нi пра якую культуру тут не магла iсцi i размова.
У сем гадзiн адкрылi вароты, але праз iх мала хто ўвайшоў. Большасць людзей проста пераскочыла праз плот i пабегла займаць месцы. Мне пашанцавала, я знайшоў сабе месца. Тут падбегла бабулька i пачала нахабна мяне пхаць, праганяць з гэтага месца.
— Вася, стаў сюды вядро! — камандавала яна. — Iдзi яшчэ па адно.
Я так i стаяў, здзiўлены паводзiнамi бабулi.
— Жанчына, тут я стаю! Вы не бачыце? — спрабую абаранiць сваё месца.
— Дзе ты стаiш? Не бачыш, тут маё вядро стаiць?
Спрабую спакойна растлумачыць ёй, што я раней заняў гэтае месца. У мяне нiчога не атрымлiваецца. Праз некалькi хвiлiн да нас падбегла яшчэ дзве бабулi, якiя заступiлiся за сваю калегу i сяброўку.
— Хлопец, як ты размаўляеш са старэйшымi? I не сорамна табе хлусiць? Каця тут даўно стаяла! А тут ты прыйшоў, — пачалi тыя крычаць на мяне. Мне нiчога не заставалася рабiць, як шукаць сабе iншае месца.
"Нiчога, знайду сабе новае месца, яшчэ лепшае", — думаў я. Але зрабiць гэта аказалася нялёгка. Усюды ўсё было ўжо занята.
— Тут, хлопец, нельга стаяць! Гэтыя месцы выкупленыя! — сказала мне маладая жанчына.
Знайсцi месца для продажу аказалася вельмi праблематычна. Тады я вырашыў паклiкаць сабе на дапамогу каго-небудзь з адмiнiстрацыi рынку. Якраз каля гандлёвых радоў бегала жанчына, якая i камандавала ўсiмi.
— Сюды не трэба станавiцца, зараз паедзе машына. Потым станеце, пазней, —гаварыла яна.
Я папрасiў яе знайсцi мне месца. Яна дапамагла. Для гэтага давялося пацяснiць бабулек на гандлёвых радах.
— Чаго крыўдзiце мне хлопца? — спытала ў тых адмiнiстратар. — Сумленне трэба мець!
Было вiдаць, што бабулькi не вельмi радавалiся майму прыходу. Тут жа пачалi са мной сварыцца. Гэтым разам я не вытрымаў, маё цярпенне лопнула. Давялося iм пасунуцца i саступiць мне месца, што не склала, як аказалася, вялiкiх намаганняў.
Цяпер трэба было несцi тавар на экспертызу. Для гэтага трэба ўзяць адзiн плод i аднесцi ў лабараторыю.
— Давай спачатку я аднясу свой тавар на экспертызу, а ты паглядзiш за прылаўкам, а потым ты сходзiш. Дамовiлiся? — спытала ў мяне бабуля-суседка. Я пагадзiўся.
У лабараторыi была чарга, давялося пачакаць. У нейкай кнiзе запiсалi мой адрас.
— Колькi кiлаграмаў прывезлi прадаваць? — спыталi ў мяне.
— Не ведаю... Кiлаграм дваццаць, — адказваю я.
— Навошта трэба было гаварыць столькi, мог бы i схлусiць, сказаць менш. Усё роўна нiхто не правярае! — цiха скажа мне жанчына, якая стаяла за мной у чарзе.
Гандаль пачаўся!
Усё, я стаю за прылаўкам, тавар раскладзены, экспертыза пройдзеная. Засталося чакаць пакупнiкоў. А яны не спяшалiся на рынак.
— Нiчога, сёння субота, людзей павiнна быць шмат. Прададзiм увесь тавар! — гаварыла мне суседка. Яе словы абнадзеiлi мяне.
Блiжэй да дзесяцi гадзiн рынак ажыў. Паўсюль стаяў гул. Здавалася, што дзесьцi побач лятае рой пчол.
— Колькi каштуе кiлаграм таматаў? — пацiкавiлiся ў мяне. Я адказаў.
— Дорага! — пачуў я ў адказ.
— Што значыць — дорага? А вам бясплатна, можа, яшчэ iх аддаць? Вы ведаеце, колькi працы трэба, каб таматы выраслi? — не вытрымлiваю я. У адказ цiшыня.
Потым быў часовы перапынак, нiхто не падыходзiў. Я паспеў разгледзець прадаўцоў. У асноўным гэта былi бабулi. Была i моладзь, але не так шмат. Некаторыя прадаўцы сядзелi i чакалi пакупнiкоў, а некаторыя не спадзявалiся на поспех, а актыўна запрашалi людзей па пакупкi. Часцей за ўсё гэта спрацоўвала. Мне стала нават цiкава самому паспрабаваць запрашаць пакупнiкоў.
— Купляйце таматы хатнiя. Не праходзьце паблiзу...— гаварыў я. Пакупнiкi сталi звяртаць на мяне ўвагу.
— Якi малады хлопец, трэба купiць у яго таматаў, — гаворыць адна жанчына.
Ура! Першы кiлаграм прададзены. Лаўлю на сабе зайздросныя погляды бабулек.
Паступова гандаль пайшоў. Людзi сталi цiкавiцца маiм таварам. Праз паўгадзiны актыўнага заманьвання пакупнiкоў у мяне стаў балець язык. Многiя цiкавiлiся коштам, але мала хто купляў. Камусьцi таматы здавалiся занадта дробнымi, камусьцi — занадта вялiкiмi. Тады я зразумеў значэнне выказвання, што "пакупнiк — кароль рынку, ён заўсёды мае рацыю". З гэтым i не паспрачаешся. Калi хтосьцi лiчыць, што таматы, напрыклад, занадта дробныя, то ўжо нiяк не прымусiш купiць iх.
— Нейкiя ў цябе, хлопец, непрыгожыя таматы! — кажа жанчына.
— А што ў вашым разуменнi ёсць прыгажосць? Якiя крытэрыi прыгажосцi таматаў? — пытаюся я. Было бачна, што жанчына не чакала пачуць такое пытанне ад прадаўца. Яна толькi ўсмiхнулася i пайшла далей.
Нiчога, здавацца я не збiраўся. Ужо было прададзена чатыры кiлаграмы. Я пачаў з новай сiлай запрашаць пакупнiкоў. Цiкавiлiся многiя таварам, але па-ранейшаму мала хто купляў. Было вельмi цiкава назiраць за тым, як людзi выбiраюць тавар. Вось у бабулi, якая сядзiць побач, купляюць кроп. Усе задаволеныя: i бабуля, i пакупнiк. Але тут раптам жанчына, якая купiла кроп, вяртаецца i пачынае крычаць, што ёй няправiльна далi рэшту.
— Вы мяне аблiчылi! Вы далi мне на тысячу менш!
Пачалiся разборкi. Спачатку гэта было цiкава, але потым ужо было не да смеху. Жанчыны завялiся не на жарт. Бабуля ў рэшце рэшт вырашыла аддаць гэтай жанчыне тысячу. Хоць да апошняга была ўпэўненая ў сваёй правiльнасцi.
Тут раптам адна з маiх суседак стала вохкаць i ахкаць, што яна замест тысячы дала пяцьдзесят. Пратаргавалася на сорак дзевяць тысяч.
— Ужо нiхто не верне мне грошы, — гаварыла яна. Але праз некалькi хвiлiн прыйшла маладзiца i аддала грошы.
Тут падыходзiць жанчына з адмiнiстрацыi.
— Аплачвайце месцы! — кажа. — Нешта я вас бачу першы раз. Цi я памыляюся?
— Не, я насамрэч першы раз, вы не памыляецеся!
Я адцягнуўся ад продажу таматаў. Хоць за гэты час нiхто i не цiкавiўся нават маiм таварам. Неяк пацяплела на вулiцы. Гандаль пайшоў больш актыўна. Я зноў стаў запрашаць пакупнiкоў. Яшчэ пяць кiлаграмаў прададзена.
— Табе б, хлопец, лепш вучыцца або працаваць iсцi, а не на рынку сядзець! Рана табе яшчэ гандляваць. У наш час трэба мець адукацыю, — гаворыць мне адна жанчына. Як нi дзiўна, мяне гэта нават не закранула. Наадварот, мне стала цiкава.
— Не ўсiм жа быць навукоўцамi, трэба камусьцi i гандлем займацца, — адказваю ёй. Пры гэтым думаю, што ведала б яна, кiм я працую, то не гаварыла так.
На рынку неяк стала менш людзей. У мяне з'явiлася магчымасць паглядзець па баках. У гэты час мяне паклiкала бабуля, якая сядзела злева ад мяне.
— Прыгожыя ў вас таматы. Купiла б, калi б былi грошы, — сказала яна. — Я сама прадаю кветкi, але пакуль што нiхто нiчога не купiў. Далей яна стала скардзiцца на свой лёс. I тут раптам я ўспомнiў, што мая бабуля заўсёды вырошчвае шмат кветак.
— Давайце абмяняемся: я вам дам таматы, а вы мне кветкi, — кажу суседцы. Тая згаджаецца, дамова ўсiм падабаецца.
Высновы
На гэтым мая праца прадаўцом скончылася. Безумоўна, гандляваць на калгасным рынку — гэта не тое ж самае, што працаваць у якiм-небудзь сталiчным магазiне. Тут ёсць шмат сваiх нюансаў. Купляюць у таго, хто больш за ўсiх зазывае пакупнiкоў. А для таго, каб заняць зручнае для гандлю месца, трэба крыху павiсець на агароджы. Сваю сумленнасць неабходна схаваць крыху далей, iнакш табе не будзе месца на рынку. Адну жанчыну так пакрыўдзiлi, што тая са слязамi на вачах гандлявала хвiлiн дваццаць, а потым увогуле вырашыла пайсцi куды далей. Я прадаў практычна ўсе таматы, калi не лiчыць абмен на кветкi. Мая бабуля вельмi здзiвiлася, што ў мяне нешта атрымалася.
— Можа, ты нiчога не прадаў? Можа, гэта твае ўласныя грошы? — пыталася яна.
Сяргей Дзевятоўскi. 
